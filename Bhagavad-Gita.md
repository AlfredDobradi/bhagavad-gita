# Bhagavad-Gíta
## Úgy, ahogy van
### Bevezetés
A Bhagavad-Gítá a védikus irodalom egyik alapműve, amely mindazok számára készült, akiknek nincs elég idejük arra, hogy áttanulmányozzák a végeláthatatlan védikus irodalmat. Eredetileg a Mahábhárata című eposz része, de önállóan talán még nagyobb hírnévre tett szert, mint a teljes mű. Jelentősége a hinduizmuson belül hasonló mértékű, mint a keresztény vallásban a Bibliáé. Filozófiai mélységeire pedig nem csak Keleten figyeltek fel, hanem a nyugati világban is sok gondolkodó nagyra értékelte - beleértve példának okáért G. W. Hegelt, vagy Albert Einsteint.

A Bhagavad-Gíta cím szó szerint azt jelenti, hogy "Isten éneke". Tizennyolc fejezetből és hétszáz szanszkrit nyelvű (négysoros) versből áll a mű, amely több mint ötezer éve örvend köztiszteletnek. A világirodalom egyik legalapvetőbb filozófiai párbeszédének tartják. A Gíta a Mahábhárata egyik legnagyobb feszültségű pontján hangzik el. Két hatalmas sereg, az öntelt Kuruk és a jámbor Pándavák ütközete előtt állunk. Ardzsuna, a Pándavák legkiválóbb harcosa szorong a beláthatóan sok emberáldozatot követelő harc előtt. Kétségeivel Krisnához fordul, aki magára vállalta Ardzsuna harci szekerének hajtását: "Most zavarban vagyok a kötelességemet illetően, és szánalmas gyengeségem miatt elvesztettem önuralmamat. Ebben a helyzetben kérlek Téged, mondd meg világosan, mi a legjobb számomra! Most a tanítványod vagyok, egy lélek, aki meghódolt Előtted. Kérlek, oktass engem! (Bg. 2.7.)

Ardzsuna a Legfelsőbb Személyként, Istenként fogadja el Krisnát, aki kedvtelései érdekében szállt alá a Földre. Kérdéseket intéz Hozzá, és párbeszédükből kirajzolódnak a védikus filozófia körvonalai.

A Bhagavad-Gítá öt fő témáról tanít:

- az Istenség Legfelsőbb Személyiségéről,
- az anyagi természetről,
- az élőlényekről,
- az örök időről
- és a különféle tettekről.

A Bhagavad-Gítá korábbi fordítóinak célja általában az volt, hogy félretolják Krisna személyét, és saját elképzeléseiknek és filozófiájuknak adjanak helyt. A mű célja azonban Krisna személye, ahogyan azt maga a Gíta is elmondja. A. C. Bhaktivedanta Swami Prabhupáda fordításának és magyarázatának az a célja, hogy az olvasót Krisna felé vezesse, s nem az, hogy eltávolítsa Tőle. Éppen ezért a "Bhagavad-Gítá - Úgy, ahogy van" egyedülálló alkotás. Kétségtelenül ez az egyetlen olyan fordítás, amely e csodálatos szentírás valódi mondanivalóját tárja fel.

### A Bhagavad-Gíta öt fő témája

1. Ísvara / a Legfelsőbb Irányító. A Bhagavad-Gíta így nevezi a legnagyobb hatalommal rendelkező lényt, aki minden dolog birtokosa és irányítója - az általunk megszokott kifejezésmóddal élve maga Isten. Azt olvashatjuk Róla, hogy Ő egy örök személy, és Ő az anyagi világ, valamint az élőlények forrása. Bár van formája, ez a forma nem anyagi, hanem lelki, s ezért az idő nem befolyásolhatja. Helyzetét a legfelsőbb tudatosság jellemzi. Annak ellenére, hogy egy bizonyos helyen, eredeti lakhelyén tartózkodik, minden élőlény testéről tudatos, a Felsőlélek formájában ott él minden élőlény szívében. Korlátlan energiákkal rendelkezik, az Ő energiáinak azonban nincsen forrása - azaz Saját Maga a forrás.

2. Dzsíva / az élőlények, a lelkek. Szintén örökek, ahogyan a Legfelsőbb Lélek is az. Azonban ők a Legfelsőbb irányítása alatt állnak, vagyis nem függetlenek. Minőség tekintetében ugyanolyanok, mint a Legfelsőbb Lélek, vagyis lelkiek, azonban mennyiségileg, energiájukat tekintve különböznek Tőle. Parányi mértékben megvannak bennük a Legfelsőbb Úr tulajdonságai. Tudatosak, de tudatuk nem a legmagasabb rendű, hiszen csak saját testükön belül tudatosak. Megkülönbözteti őket az Ísvarától az is, hogy beszennyezheti őket az anyag. Vagyis az anyagi világban anyagi testet kapnak, elfelejtkeznek eredeti lelki létükről, és tetteik lekötik őket ebbe a világba.

3. Prakriti / az anyagi természet. Az anyagi világot a Bhagavad-Gítá szintén mint a Legfelsőbb Úr egyik energiáját határozza meg. Ez az energia alsóbbrendű, mint az egyéni lelkek, és megnyilvánulása nem örök - azaz van amikor látható, és van amikor nem. Időközönként megteremtődik, fennáll egy ideig, majd elpusztul, s később újra megteremtődik. Az egyéni lelkekkel ellentétben nem tudatos, és önmagában tétlen. Az Ísvara irányítása alatt áll. Ez az energia alkotja az összes tárgyat az anyagi világban, és az egyéni lelkek evilági testeit is.

4. Kála / idő. Szintén a Legfelsőbb energiája, amelynek az anyagi energia működésében van szerepe. Hatása alatt tartja az anyagi energiában élő lelkeket. Működésének következtében az anyagi világban minden létrejön, fennáll egy ideig, majd elpusztul - ez alól semmi sem kivétel, beleértve az élőlények anyagi testeit.

5. Karma / tett. Ez a kifejezés egyaránt magában foglalja az élőlények tetteit, és az azok következményeit. Az élőlények tettei minden esetben visszahatással járnak. Ha valaki elkövet egy jó tettet, annak eredménye a jövőben valami anyagi boldogság lesz (gazdagság, egészség, hírnév stb.), míg a rossz tettek, bűnök eredménye az elkövetett tettel arányos szenvedés (betegségek, anyagi problémák, halál stb.). A karma életeken át kíséri az élőlényt, vagyis az egyik életben elkövetett tettek kihatnak az illető következő életeinek eseményeire. Az elkövetett cselekedetek tehát tulajdonképpen láncok, amelyek az anyagi világhoz kötözik az élőlényt.

### Tartalomjegyzék

1. [Seregszemle a kuruksetrai csatamezőn](#hadiszemle-a-kuruksetrai-csatamezőn)  
Az ellenséges seregek felsorakoztak. Arjuna a hős vitéz kedves rokonait, tanítóit, barátait pillantja meg mindkét oldalon, harci vágyban égve, készen arra, hogy életüket áldozzák a csatában. Együttérzés és bánat önti el, ereje elhagyja, elméjén zavar lesz úrrá, s nem akar többé harcolni.

2. [A Bhagavad-Gíta tartalmának összefoglalása](#a-bhagavad-gíta-tartalmának-kivonata)  
Arjuna meghódol az Úr Krisna előtt, és a tanítványa lesz. Krisna az átmeneti anyagi test és az örök szellemi lélek közötti alapvető különbségről tanítja őt. Beszél a lélekvándorlásról, a Legfelsőbb önzetlen szolgálatának természetéről és az önmegvalósítást elért ember jellemzőiről.

3. [Karma-yoga](#karma-yoga)  
Ebben az anyagi világban mindenkinek cselekednie kell. A tettek vagy az anyagi világhoz kötik az embert, vagy kiszabadítják onnan. A Legfelsőbb örömére önzetlenül cselekedve bárki felszabadulhat a karma (a tett és visszahatás) törvénye alól, és elsajátíthatja az önvalóról és a Legfelsőbbről szóló transzcendentális tudást.

4. [Transzcendentális tudás](#transzcendentális-tudás)  
A transzcendentális tudás - a lélekre, Istenre és kettőjük kapcsolatára vonatkozó lelki tudás - megtisztít és felszabadít. Ez a tudás önzetlen odaadó cselekedetek (karma-yoga) gyümölcse. Az Úr feltárja a Gíta ősidőkbe visszanyúló történetét, beszél annak céljáról és jelentősségéről, hogy időről időre alászáll az anyagi világa, valamint elmondja, milyen fontos, hogy egy guruhoz, egy lelki megvalósítást elért tanítóhoz forduljunk.

5. [Karma-yoga - cselekvés Krisna-tudatban](#karma-yoga---cselekvés-a-krsna-tudatban)
Minden tettét végrehajtva, ám bensőjében azok gyümölcséről lemondva a transzcendentális tudás tüzében megtisztult bölcs eléri a békét, megszabadul a ragaszkodástól, lelki látásmódra tesz szert és boldog lesz.

6. [Dhyana-yoga](#dhyana-yoga)
Az astanga-yoga mechanikus meditációjának gyakorlásával az ember képes uralkodni elméje és érzékei fölött, figyelmét pedig Paramátmára (a Felsőlélekre, az Úr szívben lakozó formájára) összpontosíthatja. Ez a yoga-folyamat a samadhiban tetőzik, amikor az ember tudata teljesen a Legfelsőbbe merül.

7. [Az Abszolútról szóló tudás](#az-abszolútról-szóló-tudás)
Az Úr Krisna a Legfelsőbb Igazság, a legfelsőbb ok, valamint minden anyagi és lelki dolog fenntartó ereje. Az emelkedett lelkek odaadóan meghódolnak Neki, míg az istentagadók elméjét másféle imádat köti le.

8. [A Legfelsőbb elérése](#a-legfelsőbb-elérése)
Ha valaki élete során, különösen pedig a halál pillanatában nagy odaadással az Úr Krisnára emlékezik, eljuthat az Ő legfelsőbb hajlékára, túl ezen az anyagi világon.

9. [A legbizalmasabb tudás](#a-legbizalmasabb-tudás)
Az Úr Krisna a Legfelsőbb Isten, az imádat legfelsőbb középpontja. A lélek a transzcendentális szolgálaton (a bhaktin) keresztül örök kapcsolatban áll Vele. Tiszta odaadását felébresztve visszatérhet Hozzá a lelki világba.

10. [Az Abszolút fennsége](#az-abszolút-fensége)
Az anyagi és a lelki világban minden csodálatos megnyilvánulás, erő nagyság és fennség csupán Krisna isteni energiáinak és fennségének töredéke. Mint minden ok legfelsőbb oka, minden létező fenntartója és lényege, Krisna minden teremtett lény számára a legfelsőbb imádandó személy.

11. [Az univerzális forma](#az-univerzális-forma)
Az Úr Krisna isteni szemekkel ajándékozta meg Arjunát, s megmutatta neki látványos, végtelen formáját, a kozmikus univerzumot. Ezzel végleg bizonyosságot tesz isteni mivoltáról. Elmondja, hogy szépséges emberi formája az Istenség eredeti formája, melyet csakis az odaadó szolgálaton keresztül lehet megpillantani.

12. [Odaadó szolgálat](#az-odaadó-szolgálat)
A bhakti-yoga, az Úr Krisna tiszta odaadó szolgálata a legmagasabb rendű és legmegfelelőbb eszköz a Krisna iránti tiszta szeretet eléréséhez, ami a lelki élet végső célja. Akik ezt a magasztos utat járják, isteni természetre tesznek szert.

13. [A természet, az élvező és a tudat](#a-prakrti-a-purusa-és-a-tudat)
Aki megérti a testet, a lelket és a fölöttük álló Felsőlélek közötti különbséget, kiszabadul ebből az anyagi világból.

14. [A természet három kötőereje](#az-anyagi-természet-három-kötőereje)
Minden testet öltött lélek a természet három kötőerejének, a jóság, a szenvedély és a tudatlanság kötőerejének a irányítása alatt áll. Az Úr Krisna megmagyarázza, mik ezek a kötőerők, hogyan hatnak ránk, hogyan lehet legyőzni őket, valamint elmondja mi jellemzi azt az embert, aki elérte a transzcendentális állapotot.

15. [A Legfelsőbb Személy elérésének yogája](#a-legfelsőbb-Úrról-szóló-yoga)
A védikus tudás végső célja, hogy megszabaduljunk a kötelékektől, melyek az anyagi világhoz fűznek bennünket, s megértsük, hogy az Úr Krisna az Istenség Legfelsőbb Személyisége. Aki megérti, kicsoda Isten, az meghódol Előtte, s odaadó szolgálatához lát.

16. [Az isteni és a démoni természet](#az-isteni-és-démoni-természet)
Akik démonikus tulajdonságokkal rendelkeznek, és a szentírások parancsait figyelmen kívül hagyva, saját szeszélyeiket követve élnek, alacsonyabb rendű fajokban születnek újjá, és létük az anyag börtönében tovább folytatódik. Akik azonban isteni tulajdonságok birtokában vannak, és a szentírások szabályainak engedelmeskedve élnek, lassanként lelki tökéletességre tesznek szert.

17. [A hit fajtái](#a-háromféle-hit)
Az anyagi természet három kötőerejének megfelelően háromféle hit van, amely e kötőerőkből származik. Azoknak a tettei, akiknek hitét a szenvedély és a tudatlanság jellemzi, csupán átmeneti, anyagi eredményekkel járnak, míg a jóságban, a szentírások parancsait követve végrehajtott tettek megtisztítják a szívet, és az Úr Krisnába vetett tiszta hithez, valamint az Iránta érzett odaadáshoz vezetnek.

18. [Végkövetkeztetés - a tökéletes lemondás](#végkövetkeztetés---a-tökéletes-lemondás)
Krisna elmagyarázza a lemondás jelentését, és arról beszél, milyen hatással vannak a természet kötőerői az ember tudatára és tetteire. Elmondja, mi a Brahman-megvalósítás, beszél a Bhagavad-Gíta dicsőségéről és végkövetkeztetéséről: a vallás legmagasabbrendű formája az Úr Krisna előtti abszolút, feltétlen, szeretetteljes meghódolás, ami megszabadítja az embert minden bűntől, teljes megvilágosodással áldja meg, és képessé teszi arra, hogy visszatérjen Krisna örök lelki hajlékára.

### Első fejezet

#### Hadiszemle a kuruksetrai csatamezőn

##### 1. vers
Dhrtarastra király így szólt Sanjayához:  
Óh, Sanjaya, mi történt fiaimmal és Pandu fiaival, miután  
harcra vágyva összegyűltek a kuruksetrai zarándokhelyen?

##### 2. vers
Sanjaya így felelt:  
Óh, királyom, Duryodhana király megtekintette a Pandu fiai  
által felállított sereget, majd tanárához lépett, s eképpen  
szólt:

##### 3. vers
Óh, tanárom, nézd Pandu fiainak hatalmas seregét, amelyet a  
te tanítványod, Draupada fia állított fel oly ügyesen!

##### 4. vers
Hadseregük számos hősi íjásszal bír, akik küzdelemben  
egyenlőek Bhimával és Arjunával. Ott van Yuyudhana, Virata  
és Drupada is, akik szintén nagy harcosok.

##### 5. vers
Ott van aztán Dhrstaketu, Cekitana, Kasiraja, Purujit,  
Kuntibhoja és Saibya is, mindannyian hősök, kiváló harcosok.

##### 6. vers
Ott a hatalmas Yudhamanyu, a rettentő erejű Uttamauja,  
valamint Subhadra és Draupadi fiai. Ezek a vitézek mind  
bámulatos szekérharcosok.

##### 7. vers
Óh, brahmanák legjobbja, most tájékoztatásul hadd szóljak  
azokról, akik különösen méltóak seregeim vezényletére!

##### 8. vers
Először is jómagad, majd a csatában mindig győzedelmes  
Bhisma, Karna, Krpa, Asvatthama, Vikarna, valamint Somadatta  
fia, Bhurisrava.

##### 9. vers
És még sok más hős, akik készek életüket áldozni az én  
ügyemért. Mind különféle fegyverekkel felszerelt, s  
valamennyiük jártas a hadtudományban.

##### 10. vers
Erőnk mérhetetlen, s Bhisma nagyatya tökéletes védelmet  
nyújt, míg a Pandavák hadereje, amit Bhima védelmez gondosan  
\- korlátozott.

##### 11. vers
Ezért a sereg falanxában kijelölt stratégiai helyén,  
mindenkinek teljes támogatást kell nyújtania Bhisma  
nagyatyának.

##### 12. vers
Ekkor Bhisma, a Kuru dinasztia hatalmas és vitéz ősatyja, a  
harcosok nagyatyja hangosan kagylókürtjébe fújt. Az oroszlán  
bődülésére emlékeztető hang megörvendeztette Duryodhana  
szívét.

##### 13. vers
Ezután megharsantak hirtelen a kagylókürtök, tülkök, kürtök  
és trombiták, megperdültek a dobok, s ez együttesen szörnyű  
hangzavart adott.

##### 14. vers
A másik oldalon, a fehér ménektől vont nagy harci szekéren  
állva, az Úr Krsna és Arjuna is megszólaltatták  
transzcendentális kagylókürtjüket.

##### 15. vers
Az Úr Krsna (Hrsikesa) a Pancajanyát, Arjuna a Devadattát, a  
herkulesi tetteket végrehajtó és falánk Bhima pedig rettentő  
kagylókürtjét, a Paundramot fújta.

##### 16-18. vers
Yudhisthira király, Kunti fia Anantavijayát, Nakula és  
Sahadeva pedig Sughosát és Manipuspakát szólaltatta meg.  
Kasi királya, a kiváló íjász, Sikhandi, a nagy harcos,  
Dhrstadyumna, Virata, és a legyőzhetetlen Satyaki, valamint  
Draupada, s leányának, Draupadinak fiai, Subhadra fia, az  
erős-karú, és még mások is, mind megfújták kagylókürtjüket.

##### 19. vers
A különböző kagylókürtök vibrálása betöltötte a földet és az  
eget, s az óriási lárma megremegtette Dhrtarastra fiainak  
szívét.

##### 20. vers
Óh, király, halld, mi történt:  
Arjuna, Pandu fia, aki a harci szekerén ült, s akinek  
Hanuman jelölte a zászlaját, felvette íját, s Dhrtarastra  
fiai felé tekintve felkészült nyilai kilövésére. Akkor, óh,  
király, Arjuna e szavakkal fordult Hrsikesához:

##### 21-22. vers
Arjuna szólt:  
Óh, Csalhatatlan, kérlek hajtsd harci szekeremet a két sereg  
közé, hogy láthassam, kik vannak jelen, kik vágynak a  
harcra, s kikkel kell majd megküzdenem e nagy csatában!

##### 23. vers
Hadd lássam, kik jöttek el harcolni, hogy Dhrtarastra gonosz  
szívű fiának örömet szerezzenek!

##### 24. vers
Sanjaya folytatta:
Óh, Bharata leszármazottja, Arjuna kérésére az Úr Krsna a  
két sereg közé hajtotta a pompás harci szekeret.

##### 25. vers
Bhisma, Drona és a világ többi vezérének jelenlétében így  
szólt Hrsikesa, az Úr:  
Lásd, óh, Partha, az itt összesereglett Kurukat!

##### 26. vers
És Arjuna látta, hogy atyái, nagyatyái, tanárai, anyai  
nagybátyjai, fivérei, fiai, unokái, barátai, apósai és  
jóakarói is mind jelen voltak, mindkét seregben.

##### 27. vers
Amikor Arjuna, Kunti fia meglátta a különféle rokonok és  
barátok sokaságát, szívét részvét töltötte el, s így szólt:

##### 28. vers
Arjuna szólt:  
Kedves Krsnám, harci vágyban égő barátaim és rokonaim  
láttára tagjaim reszketnek, és kiszárad az ajkam.

##### 29. vers
Az egész testem remeg, hajam égnek áll. Gandiva íjam  
kicsúszik kezemből, és bőröm tüzel.

##### 30. vers
Nem bírok tovább itt állni! Kezdek megfeledkezni magamról,  
fejem szédül. Óh, Kesi démon végzete, én csak rosszat  
sejtek.

##### 31. vers
Nem látom, mi jó származhat abból, ha megölöm rokonaimat e  
harcban. Kedves Krsna, nem vágyom a győzelemre, és a  
királyság, a dicső gyönyör sem kell nekem.

##### 32-35. vers
Óh, Govinda, mit ér nekünk a királyság, a boldogság, vagy  
mit ér maga az élet, ha azok, akiknek kedvéért erre vágyunk,  
most itt sorakoznak előttünk? Óh, Madhusudana, még ha én  
életben is maradnék, miért kívánjam a halálukat, amikor  
tanítók, atyák, fiak, nagyapák, nagybácsik, apósok, sógorok,  
unokák és a teljes rokonság előttünk áll, készen arra, hogy  
feláldozzák az életüket és vagyonukat? Óh, Janardana, minden  
lény fenntartója, én nemhogy ezért a Földért, még a három  
világért sem vagyok hajlandó harcolni velük!

##### 36. vers
A bűn fog hatalmába keríteni bennünket, ha legyilkoljuk a  
támadókat. Ezért nem helyes, ha megöljük barátainkat és  
Dhrtarastra fiait. Mit nyernénk ezen, óh, Madhava, szerencse  
istennőjének ura, és hogyan lehetnénk boldogok saját  
rokonaink élete árán?

##### 37-38. vers
Óh, Janardana, habár ezek az emberek a kapzsiságtól hajtva  
nem látnak semmi hibát abban, hogy barátaikkal  
veszekedjenek, vagy hogy kiirtsák saját családjukat, miért  
tennénk így mi, akik tudjuk, hogy mi a bűn?

##### 39. vers
A dinasztia kipusztulásával az örök családi hagyományok is  
kivesznek, s az életben maradt családtagok vallásellenes  
életet fognak élni.

##### 40. vers
Óh, Krsna, a vallástalanság meghonosodásával elfajulnak a  
család nőtagjai, ami azután, óh, Vrsni leszármazottja, nem  
várt utódokat fog eredményezni.

##### 41. vers
A nem várt nemzedék szaporodása pokoli helyzetet teremt a  
családnak és a családi hagyományokat lerombolóknak. Az ilyen  
romlott családokban nem áldoznak ételt és italt az  
ősatyáknak.

##### 42. vers
A családi hagyományok pusztítóinak gonosz tettei véget  
vetnek a különféle közösségi tervezeteknek és a családok  
jólétét szolgáló cselekedeteknek.

##### 43. vers
Óh, Janardana, népek fenntartója, azt hallottam a tanítványi  
lánc által, hogy a családi hagyományokat lerombolóknak  
mindig a pokolban a helyük.

##### 44. vers
Óh, jaj, mily különös, hogy a királyi gyönyörök utáni  
vágytól hajtva súlyos bűnök elkövetésére készülünk!

##### 45. vers
Inkább haljak meg ellenállás nélkül és fegyvertelenül a  
Dhrtarastra fiak kezétől, mintsem harcoljak ellenük.

##### 46. vers
Sanjaya mondta:  
Így szólt Arjuna a csatatéren, majd íját és nyilát  
félredobva leült harci szekerén, s szívét elborította a  
bánat.

### Második fejezet
#### A Bhagavad-Gíta tartalmának kivonata

##### 1. vers
Sanjaya mondta:  
Arjuna együttérzését, nagy bánatát és könnyező szemét látván  
így szólt Madhusudana:

##### 2. vers
Bhagavan, a Legfelsőbb Személy szólt:  
Kedves Arjunám, hogyan fertőzhettek meg ezek a  
tisztátalanságok téged? Ez nem méltó az olyan emberhez, aki  
ismeri az élet fennköltebb értékeit. Az ilyen viselkedés nem  
a felsőbb bolygókra, hanem a becstelenséghez vezet.

##### 3. vers
Óh, Prtha fia, ne hódolj meg tehát e lealázó tehetetlenség  
előtt, mert ez nem illő hozzád! Óh, ellenség fenyítője, válj  
meg a szív e kicsinyes gyengeségétől, és harcra fel!

##### 4. vers
Arjuna szólt:  
Óh, Madhu végzete, hogyan támadhatok én nyilakkal olyan  
harcosokra, mint Bhisma és Drona, akik méltók arra, hogy  
imádjam őket?

##### 5. vers
Jobb koldulva élni ebben a világban, mintsem élvezni az  
életet a nagy lelkek, tanáraim elpusztítása árán. Habár  
mohóak, mégis feljebbvalók ők nálam. Vér szennyezi be  
zsákmányunkat, ha megöljük őket.

##### 6. vers
Azt sem tudjuk, melyik a jobb: ha mi győzünk, vagy ha ők  
győznek le minket. Ha megöljük Dhrtarastra fiait - akik most  
előttünk sorakoznak a csatatéren -, tovább már mi sem  
akarnánk az életet.

##### 7. vers
Most zavarban vagyok a kötelességemet illetően, és  
gyengeségem miatt elvesztettem a lélekjelenlétemet. Ebben a  
helyzetben kérlek Téged, mondd meg világosan, mi a legjobb  
számomra! A tanítványod vagyok, egy lélek, aki meghódolt  
előtted. Kérlek, oktass engem!

##### 8. vers
Nem tudom, hogyan űzzem el ezt a bánatot, amely  
kiszikkasztja érzékeimet, s melyet legyőzni nem leszek képes  
még akkor sem, ha egy vetélytárs nélküli, a félistenek  
uralmához hasonló királyságot nyerek a Földön.

##### 9. vers
Sanjaya folytatta:  
Így beszélt Arjuna, az ellenség fenyítője, majd eképp szólt  
Krsnához: "Govinda, én nem fogok harcolni." - aztán  
elhallgatott.

##### 10. vers
Óh, Bharata leszármazottja, ekkor a két sereg között az  
alábbi szavakat intézte Krsna mosolyogva a bánattól sújtott  
Arjunának.

##### 11. vers
A Magasztos Úr szólt:  
Művelt beszéded mellett olyasmit gyászolsz, amiért nem  
szabadna bánkódni. A bölcsek nem keseregnek sem a halott,  
sem az élő felett.

##### 12. vers
Nem volt olyan idő, amikor Én nem léteztem, s öröktől fogva  
vagy te és ezek a királyok is. A jövőben sem fog megszűnni  
életünk, létünk végtelen.

##### 13. vers
Amint a megtestesült lélek állandóan vándorol ebben a  
testben a gyermekkortól a serdülőkoron át az öregkorig; a  
halál után is egy másik testbe költözik. Az igazi énét  
megvalósított embert azonban nem téveszti meg az efféle  
változás.

##### 14. vers
Óh, Kunti fia, a boldogság és a boldogtalanság ideiglenes  
megjelenése, valamint kellő időben való eltűnése olyan, mint  
a tél és a nyár váltakozása. Óh, Bharata sarjadéka, ezek  
csak érzékfelfogásból erednek, s az embernek el kell tűrnie  
őket anélkül, hogy zavarnák őt.

##### 15. vers
Óh, emberek legjobbja (Arjuna), akit a boldogság és  
boldogtalanság nem zavar, sőt, rendíthetetlen mindkettőben,  
az biztosan megérett a felszabadulásra.

##### 16. vers
Az igazság látnokai arra a következtetésre jutottak, hogy a  
nemlétezőből nincsen állandóság, a létezőből pedig  
megszűnés. A látnokok erre mindkettő alapos  
tanulmányozásával jöttek rá.

##### 17. vers
Tudd meg, hogy az, ami áthatja az egész testet,  
elpusztíthatatlan; ezért a lelket senki sem képes  
megsemmisíteni!

##### 18. vers
Harcra fel, óh, Bharata leszármazottja, hiszen az  
elpusztíthatatlan, felfoghatatlan és örök élőlénynek csupán  
az anyagi teste van kitéve a megsemmisülésnek!

##### 19. vers
Aki az élőlényt gyilkosnak vagy gyilkolhatónak hiszi, az nem  
érti igazi természetét. A tudással rendelkező tudja, hogy a  
lélek nem gyilkos és nem is gyilkolható.

##### 20. vers
A lélek nem ismer sem születést, sem halált; ha már  
létezett, többé meg nem szűnhet; nem-született, örökkévaló,  
mindig-létező, halhatatlan és ősi, s ha a testet meg is  
ölik, ő meg nem ölhető.

##### 21. vers
Óh, Partha, hogyan lehetne gyilkos, vagy miképpen bírhatna  
rá bárkit is a gyilkolásra az, aki tudja, hogy a lélek  
elpusztíthatatlan, meg nem született, örök és változatlan?

##### 22. vers
Miként az ember leveti elnyűtt ruháit és újakat ölt magára,  
úgy adja fel a lélek is az öreg és hasznavehetetlen  
testeket, hogy újakat fogadjon el helyükbe.

##### 23. vers
A lelket semmilyen fegyver sem képes feldarabolni, tűz nem  
égeti, víz nem nedvesítheti, és a szél nem száríthatja.

##### 24. vers
Az egyéni lélek törhetetlen, oldhatatlan, és sem megégetni,  
sem felszárítani nem lehet. Ő mindent-átható, örökkévaló,  
változhatatlan, rendíthetetlen és örökké ugyanaz.

##### 25. vers
Úgy mondják, hogy a lélek láthatatlan, felfoghatatlan és  
változatlan. Ezt tudván, nem szabadna bánkódnod a test  
miatt.

##### 26. vers
Óh, Erős-karú, búsulásra még akkor sincs okod, ha azt  
hiszed, hogy a lélek szüntelenül megszületik és mindig  
meghal.

##### 27. vers
A megszületett számára biztos a halál, a holt számára pedig  
a születés. Ezért nem szabadna keseregned kötelességed  
elkerülhetetlen végrehajtása közben.

##### 28. vers
A kezdetben minden teremtett élőlény megnyilvánulatlan,  
középső szakaszukban megnyilvánulnak, majd a  
megsemmisüléskor ismét megnyilvánulatlanok lesznek. Miért  
búsuljon hát az ember?

##### 29. vers
A lelket az egyik csodálatosnak látja, a másik olyannak írja  
le, a harmadik azt hallja róla, hogy csodálatra méltó, míg  
mások egyáltalán nem értik, még azután sem, hogy hallottak  
róla.

##### 30. vers
Óh, Bharata leszármazottja, egy teremtményért sem kell  
bánkódnod, hiszen a testben lakozó örökkévaló, és sohasem  
lehet elpusztítani.

##### 31. vers
Figyelembe véve sajátos kötelességed, mint ksatriya tudnod  
kéne, hogy számodra a vallásos elvekért való harcon kívül  
nincs jobb elfoglaltság; tehát semmi okod a tétovázásra.

##### 32. vers
Óh, Partha, boldogok a ksatriyák, akiknek magától adódnak  
ilyen lehetőségek a harcra, megnyitván számukra a felsőbb  
bolygók kapuját.

##### 33. vers
Ha nem veszel részt e vallásos háborúban, akkor  
kötelességeid elhanyagolása feltétlenül bűnt von maga után,  
s így elveszíted harcosi hírneved.

##### 34. vers
Becstelenséged mindig emlegetik majd az emberek, s a szégyen  
a halálnál is rosszabb annak, akit egyszer tiszteltek.

##### 35. vers
A nagy generálisok, akik nagyra becsülték híred és neved,  
azt fogják hinni, hogy félelemből hagytad el a csatateret, s  
ezért gyávának fognak tekinteni.

##### 36. vers
Ellenségeid barátságtalan szavakkal fognak illetni, s gúnyt  
űznek képességeidből. Számodra mi lehet ennél gyötrőbb?

##### 37. vers
Óh, Kunti fia, vagy megölnek a csatamezőn, és eljutsz a  
felsőbb bolygókra, vagy pedig győzöl, és élvezni fogod a  
földi királyságot. Fel hát, és küzdj elszántan!

##### 38. vers
Harcolj a harc kedvéért - anélkül, hogy figyelembe vennéd a  
boldogságot vagy szomorúságot, veszteséget vagy nyereséget,  
győzelmet vagy vereséget! Így cselekedvén sohasem teszed ki  
magad a bűnnek.

##### 39. vers
Eddig a sankhya filozófia analitikus tudását magyaráztam  
neked. Halld most a yogáról szóló tudást, amivel az ember  
úgy dolgozik, hogy nem vágyik tettei gyümölcseire! Óh, Prtha  
fia, ha ilyen értelemben cselekszel, megszabadulhatsz a  
karma bilincseitől.

##### 40. vers
Ebben a törekvésben nincsen veszteség vagy csökkenés, s ezen  
az úton már egy kis fejlődés is megvédi az embert a félelem  
legveszélyesebb fajtájától.

##### 41. vers
Akik ezt az utat járják, azok értelme határozott, és csak  
egy a céljuk. Óh, Kuruk szeretett gyermeke, a határozatlanok  
szétszórt értelműek.

##### 42-43. vers
A csekély tudással rendelkezők nagyon vonzódnak a Vedák  
virágos szavaihoz, melyek különféle gyümölcsöző  
cselekedeteket ajánlanak a mennyei bolygók elérésére, vagy  
arra, miképpen juthat az ember előnyös születéshez,  
hatalomhoz és így tovább. Miután érzékkielégítésre és gazdag  
életre vágynak, ezért így gondolkodnak: "Nincs más ezen  
kívül."

##### 44. vers
A Legfelsőbb Úrhoz irányuló odaadó szolgálat szilárd  
elhatározása nem születik meg azon személyek elméjében,  
akiket túlságosan vonz, és megtéveszt az érzéki élvezet, s  
az anyagi gazdagság.

##### 45. vers
A Vedák többnyire csak az anyagi természet három  
kötőerejéről tárgyalnak. Óh, Arjuna, emelkedj föléjük, légy  
transzcendentális velük szemben! Szabadulj meg minden  
kettősségtől és aggodalomtól, mind a nyerést, mind a  
biztonságot illetően, és légy szilárd az önvalóban!

##### 46. vers
Egy nagy víztároló minden olyan célnak megfelel, amire egy  
kis tó. Épp így válik hasznára a Vedák összes célja annak az  
embernek, aki ismeri a mögöttük rejtőző szándékot.

##### 47. vers
Előírt kötelességed végrehajtásához jogod van, de munkád  
gyümölcséhez nincs! Sose hidd, hogy te vagy tetteid  
eredményének oka, és sohase vonzzon kötelességed  
elhanyagolása!

##### 48. vers
Légy rendületlen a yogában, óh, Arjuna! Végezd el  
kötelességed, és válj meg minden olyan köteléktől, amely a  
sikerhez és a kudarchoz fűződik! Az ilyen kiegyensúlyozott  
elmeállapotot hívják yogának.

##### 49. vers
Óh, Dhananjaya, szabadulj meg minden gyümölcsöző  
cselekedettől az odaadó szolgálat által, s hódolj meg  
teljesen az ilyen tudat előtt! Szánalomra méltóak ők, akik  
élvezni akarják a munkájuk gyümölcsét.

##### 50. vers
Az odaadó szolgálatban élő még ebben az életben megszabadul  
a jó és a rossz tettektől egyaránt. Ezért, óh, Arjuna,  
törekedj a yogára, az összes munka művészetére!

##### 51. vers
Az odaadó szolgálatban cselekvő bölcsek az Úrnál keresnek  
menedéket, s kiszabadítják magukat a születés és halál  
körfolyamatából azáltal, hogy lemondanak a tetteik  
gyümölcséről ebben az anyagi világban. Ily módon érhetik el  
azt az állapotot, ami túl van minden szenvedésen.

##### 52. vers
Amikor értelmed kitalál a tévhit sűrű erdejéből, közömbössé  
válsz mindazok iránt, amit hallottál, s amit hallani fogsz.

##### 53. vers
Az Isteni tudatot akkor éred el, ha elméd szilárd marad az  
önmegvalósítás transzában, és a Vedák virágos szavai nem  
zavarják többé.

##### 54. vers
Arjuna kérdezte:  
Milyen jelekről ismerhetem fel azt, akinek tudata ily módon  
a Transzcendensbe merült? Hogyan, milyen szavakkal beszél ő?  
Miként ül, és hogyan megy?

##### 55. vers
A Magasztos Úr válaszolt:  
Óh, Partha, amikor az ember feladja az elme által kitalált  
érzéki vágyak összes fajtáját, és elméje egyedül az  
önvalóban elégül ki, akkor nevezhető tiszta  
transzcendentális tudatúnak.

##### 56. vers
Aki a háromfajta szenvedés ellenére is háborítatlan, akit a  
boldogság nem mámorít, s aki mentes a vonzódástól, a  
félelemtől és dühtől, azt rendíthetetlen elméjű bölcsnek  
hívják.

##### 57. vers
Aki mentes a vonzalomtól és gyűlölettől, s ha jó éri, nem  
ujjong, ha pedig rossz, nem panaszkodik, az szilárdan  
gyökerezik a tökéletes tudásban.

##### 58. vers
Aki képes úgy visszavonni érzékeit az érzékszervek  
tárgyairól, mint ahogyan a teknősbéka húzza be páncéljába  
tagjait, az igaz tudással rendelkezik.

##### 59. vers
A megtestesült élőlény ugyan elállhat az érzéki örömöktől,  
ám az érzékek tárgyai utáni szomj megmarad. Ettől csak úgy  
válhat meg, ha előbb felsőbbrendű ízt tapasztal, és így  
tudata rendíthetetlenné válik.

##### 60. vers
Óh, Kunti fia, az érzékek olyan erősek és indulatosak, hogy  
még a rajtuk uralkodni próbálkozó, ítélőképes ember elméjét  
is erőnek erejével elragadják.

##### 61. vers
Aki érzékszerveit megzabolázza, és tudatát Rám szögezi, azt  
rendíthetetlen értelműnek ismerik.

##### 62. vers
Az emberben ragaszkodás ébred az érzékek tárgyai iránt,  
miközben rajtuk elmélkedik. Az ilyen vonzódás vágyat, a vágy  
pedig dühöt szül.

##### 63. vers
A dühből illúzió ered, az illúzióból emlékezetzavar. Ha  
zavart az emlékezet, elveszik az értelem, s az értelem  
elvesztésével az ember ismét visszasüllyed az anyagi lét  
mocsarába.

##### 64. vers
De aki képes a szabadság szabályozó elveinek gyakorlása  
által uralkodni az érzékszervein, az elnyerheti az Úr teljes  
kegyét, s ily módon megszabadulhat minden ragaszkodástól és  
ellenszenvtől.

##### 65. vers
Aki ily módon tartózkodik az Isteni tudatban, annak  
megszűnik az anyagi lét háromféle szenvedése, s értelme e  
boldog állapotban megszilárdul.

##### 66. vers
Aki nem rendelkezik transzcendentális tudattal, annak  
értelme nem szilárd, s elméjén sem képes uralkodni. Enélkül  
pedig lehetetlen a béke, s hogyan volna boldogság béke  
nélkül?

##### 67. vers
Ahogyan az erős szél elsodorja a bárkát a vízen, úgy képes  
elragadni az ember értelmét még egyetlen érzék is, ha az  
elme arra összpontosít.

##### 68. vers
Ezért, óh, Erős-karú, aki érzékeit azok tárgyaitól vissza  
tudja tartani, annak értelme valóban rendíthetetlen.

##### 69. vers
Miközben mindenki alszik, a fegyelmezett ember ébren van, de  
az élőlények ébrenléte a lelkét látó bölcsnek éjszaka.

##### 70. vers
A békét nem az éri el, aki igyekszik vágyait kielégíteni,  
hanem csak az, akit nem zavar a kívánságok szakadatlan  
özöne, melyek úgy ömlenek bele, mint folyók az állandóan  
töltődő, ám mindig mozdulatlan óceánba.

##### 71. vers
Egyedül az éri el az igazi békét, aki feladott minden  
érzékkielégítés iránti vágyat, kívánságok nélkül él, megvált  
minden birtoklásérzettől, és mentes a hamis egótól.

##### 72. vers
Ez a lelki és isteni élet útja, melyhez eljutva az ember  
megtéveszthetetlenné válik. Még ha a halál órájában lépett  
is rá, képes Isten birodalmába hatolni.

### Harmadik fejezet

#### Karma-yoga

##### 1. vers
Arjuna szólt:  
Óh, Janardana! Óh, Kesava! Miért késztetsz, hogy részt  
vegyek ez iszonyatos harcban, ha véleményed szerint az  
értelem jobb a gyümölcsöző munkánál?

##### 2. vers
Kétértelmű utasításaid megtévesztették értelmemet. Ezért  
kérlek, mondd meg nekem világosan, mi a leghasznosabb  
számomra!

##### 3. vers
Az Istenség Legfelsőbb Személyisége szólt:  
Óh, bűntelen Arjuna, már megmagyaráztam, hogy az emberek két  
rétege valósítja meg az Abszolútat. Némelyek empirikus,  
filozófiai spekuláció útján, mások odaadó szolgálat által  
kívánják azt megérteni.

##### 4. vers
Az ember nem szabadulhat meg a visszahatásoktól csupán  
azáltal, hogy eláll a munkától, és pusztán lemondással sem  
érhet el tökéletességet.

##### 5. vers
Minden ember akaratlanul kényszerítve van, hogy az anyagi  
kötőerőkből születő impulzusok szerint cselekedjen; ezért  
senki sem maradhat tétlen, még egy pillanatra sem.

##### 6. vers
Aki visszatartja érzékeit és cselekvésre szolgáló szerveit,  
ám elméje továbbra is az érzékek tárgyain csüng, az  
bizonyára becsapja magát, és az ilyet álszentnek hívják.

##### 7. vers
Sokkal jobb az, aki elméjével uralkodik érzékein,  
cselekvésre szolgáló szerveit pedig ragaszkodás nélkül  
odaadó munkával foglalja le.

##### 8. vers
Végezd előírt kötelességed, mert a cselekvés jobb a  
tétlenségnél! Az ember még fizikai testét sem képes  
fenntartani munka nélkül.

##### 9. vers
Az ember végezze úgy munkáját, hogy az áldozat legyen  
Visnunak, mert különben a munka leköti az anyagi világhoz.  
Ezért, óh, Kunti fia, teljesítsd előírt kötelességed az ő  
örömére, s ily módon mindig mentes maradsz a ragaszkodástól,  
és megszabadulsz a kötelékektől!

##### 10. vers
A teremtés kezdetén az összes élőlény Ura az emberek és  
félistenek generációit bocsátotta előre Visnunak szánt  
áldozatokkal, aztán megáldotta őket, mondván: "Legyetek  
boldogok e yajna (áldozat) által, mert ennek végrehajtása  
majd megajándékoz benneteket minden kívánatos dologgal!"

##### 11. vers
A félistenek, akiket az áldozatok megörvendeztettek, szintén  
a kedvedben fognak járni, és általános jólét fog uralkodni,  
ha ily módon tápláljátok egymást.

##### 12. vers
Ha a különféle életszükségletekről gondoskodó félistenek  
elégedettek a yajna végzésével, ellátják az embereket minden  
szükségessel. De minden bizonnyal tolvaj az, aki élvezi ezen  
adományokat anélkül, hogy visszaajánlaná a félisteneknek.

##### 13. vers
A bhakták megszabadulnak mindenféle bűntől, mert csak olyan  
ételt fogyasztanak, amit először felajánlottak áldozat  
gyanánt. Mások, akik személyes érzéki élvezetükre készítenek  
ételt, bizony csak bűnt esznek.

##### 14. vers
Mindenki teste gabonaféléken él, melyeket az eső termel.  
Yajna (áldozat) végzéséből ered az eső, yajna pedig az  
előírt kötelességekből.

##### 15. vers
A szabályozó cselekedeteket a Vedák írják elő, a Vedák pedig  
az Istenség Legfelsőbb Személyiségének közvetlen  
megnyilvánulásai. Következésképpen a mindent átható  
Transzcendencia mindig jelen van az áldozati tettekben.

##### 16. vers
Kedves Arjuna, ha valaki nem követi ezt az előírt védikus  
áldozatkört, az biztosan bűnös életet él, mert léte  
hiábavaló annak, aki csak az érzékekben leli örömét.

##### 17. vers
De aki az önvalóban találja meg örömét, az önvalóban  
felvilágosult és egyedül az önvalóval teljesen elégedett -  
számára nincsen kötelesség.

##### 18. vers
Az önmegvalósult embernek nincsen személyes szándéka, amit  
teljesíteni akarna előírt kötelességei végrehajtása közben,  
de arra sincs semmi oka, hogy ne hajtson végre ilyen munkát;  
ő nem függ semmilyen más élőlénytől.

##### 19. vers
Ezért kellene az embernek a kötelesség kedvéért cselekednie  
állandóan, anélkül, hogy ragaszkodna tettei gyümölcseihez.  
Aki így, vonzódás nélkül cselekszik, az eléri a  
Legfelsőbbet.

##### 20. vers
Előírt kötelességük teljesítésével még a királyok is - mint  
Janaka és mások - elérték a tökéletes állapotot. Cselekedned  
kell hát a köznép tanítása érdekében!

##### 21. vers
Bármit is tegyen egy nagy egyéniség, a közönséges emberek  
nyomdokába lépnek; és bármilyen irányadó mértéket is szabjon  
meg saját példájával, az egész világ követi őt.

##### 22. vers
Óh, Prtha fia, Számomra nincsen előírt munka a három  
bolygórendszerben. Semmire sincs szükségem, és nincs semmi,  
amit el kellene érnem - mégis végzek munkát.

##### 23. vers
Mert ha Én nem cselekednék, óh, Partha, az emberek minden  
bizonnyal követnék példámat.

##### 24. vers
Mert ha Én abbahagynám a munkát, romba dőlne az egész világ.  
Én lennék az oka a nemkívánatos népességnek is, s ezáltal  
véget vetnék minden érző lény békéjének.

##### 25. vers
Óh, Bharata leszármazottja, a tudatlanok eredményre vágyva  
hajtják végre kötelességeiket. Hogy az embereket a helyes  
úton vezesse, a bölcs is cselekszik, de a tetteihez való  
ragaszkodás nélkül.

##### 26. vers
A bölcs ne zavarja meg a gyümölcsöző tettekhez ragaszkodó  
tudatlanok elméjét. Nem a tétlenségre kell buzdítani őket,  
hanem az odaadó szellemben végzett munkára.

##### 27. vers
A megtévesztett szellemi lélek az anyagi természet három  
kötőerejének hatása alatt önmagát hiszi a tettek  
végrehajtójának, pedig valójában a természet végzi azokat.

##### 28. vers
Óh, Erőskarú, az Abszolút Igazság ismerője nem lesz  
rabszolgája érzékeinek és azok kielégítésének, mert jól  
látja az odaadó és az érdekmunka közötti különbséget.

##### 29. vers
A balgák az anyagi természet kötőerőitől megtévesztve  
teljesen lefoglalják magukat a materiális munkával, és így  
annak rabjává válnak. Tudatlanságuk következtében ugyan az  
efféle tettek alsóbbrendűek, a bölcsnek mégsem szabad  
megzavarni őket.

##### 30. vers
Küzdj ezért, óh, Arjuna, minden munkádat Énnekem feláldozva,  
elmédet Rám irányítva, haszonvágy, önzés és letargia nélkül!

##### 31. vers
Akik kötelességeiket az Én utasításaim szerint teljesítik,  
és hűségesen, irigység nélkül követik ezt a tanítást, azok  
felszabadulnak a karma rabságából.

##### 32. vers
De akik irigységből nem veszik figyelembe ezt a tanítást, és  
nem gyakorolják rendszeresen, azokat minden tudástól  
megfosztottnak, rászedettnek, valamint tudatlanságra és  
rabságra kárhozottaknak kell tekinteni.

##### 33. vers
Mindenki a saját természete szerint cselekszik, még a bölcs  
is. Mit érünk vele tehát, ha elfojtjuk azt?

##### 34. vers
A megtestesült lények vonzalmat és irtózatot éreznek az  
érzéktárgyak iránt, de nem szabad ily módon az érzékek és  
tárgyaik hatalma alá kerülni, mert ezek csak akadályok az  
önmegvalósítás útján.

##### 35. vers
Sokkal jobb a saját előírt kötelességeket végrehajtani - még  
ha hibásan is -, mint másokét. Más feladatait végezni  
veszélyes, ennél jobb az is, ha az embert saját kötelessége  
közben éri a halál.

##### 36. vers
Arjuna szólt:  
Óh, Vrsni leszármazottja, mi az, ami az embert akarata  
ellenére, szinte erőszakkal bűnös tettekre kényszeríti?

##### 37. vers
A Magasztos Úr így válaszolt:  
Csupán a kéj az, óh, Arjuna. Ez a szenvedély kötőerejével  
való társulásból születik, és később haraggá alakul át: ez a  
világ mindent felemésztő, bűnös ellensége.

##### 38. vers
Mint tüzet a füst, mint tükröt a por, mint magzatot anyja  
méhe, úgy burkolják be az élőlényt a kéj különböző fokai.

##### 39. vers
Óh, Kunti fia, így fedi be az ember tiszta tudatát örök  
ellensége, a kéj, mely sohasem elégedett, és lángol, mint a  
tűz.

##### 40. vers
Az érzékek, az elme és az értelem a székhelye a kéjnek,  
amely beborítja az élőlény igazi tudását, és tévútra vezeti  
őt.

##### 41. vers
Ezért, óh, Arjuna, Bharata sarj legjobbja, még az elején  
zabolázd meg érzékeid szabályozásával a bűn e nagy jelképét  
(a kéjt), és semmisítsd meg a tudás és az önmegvalósítás e  
rombolóját!

##### 42. vers
A cselekvő érzékszervek felsőbbrendűek a tompa anyagnál, az  
elme az érzékeknél, az értelem az elménél, de ő (a lélek)  
még az értelemnél is felsőbbrendű.

##### 43. vers
Ha megértette, hogy a lélek transzcendentális az anyagi  
érzékekhez, az elméhez és az értelemhez képest, az ember  
felsőbbrendű énjével uralkodjon az alsóbbrendű felett, s így  
lelki erővel győzze le a kéjként ismert telhetetlen  
ellenséget.


### Negyedik fejezet
#### Transzcendentális tudás

##### 1. vers
Az Istenség Legfelsőbb Személyisége szólt:  
A yoga e maradandó tudományát Én tanítottam a napistennek,  
Vivasvannak, aki később Manut, az emberiség atyját, Manu  
pedig Iksvakut oktatta erről.

##### 2. vers
Óh, Ellenség Fenyítője, a szent királyok ehhez a legfelsőbb  
tudományhoz ily módon, a tanítványi láncon keresztül  
jutottak, így értették meg azt. Idővel azonban megtört e  
lánc, ezért tűnik az eredeti tudomány elveszettnek.

##### 3. vers
A Legfelsőbbel való kapcsolat ugyanazon ősi tudományát  
mondom el ma neked, s mert az Én bhaktám és barátom vagy,  
megértheted e tudomány transzcendentális rejtélyét.

##### 4. vers
Arjuna így kérdezett:  
Hiszen Te jóval a napisten, Vivasvan után születtél. Hogyan  
értsem hát, hogy a kezdetben őt oktattad ki erről a  
tudományról?

##### 5. vers
A Magasztos Úr így válaszolt:  
Sok-sok születés van Énmögöttem és mögötted. Én képes vagyok  
mindegyikre emlékezni, de te nem, óh, Arjuna, ellenség  
fenyítője.

##### 6. vers
Noha Én megszületetlen vagyok, és transzcendentális testem  
sohasem pusztul el, s habár Én vagyok az összes lény Ura,  
mégis megjelenek minden korszakban eredeti,  
transzcendentális formámban.

##### 7. vers
Óh, Bharata leszármazottja, bármikor és bárhol is legyen a  
vallás gyakorlása hanyatlásban, és fölényes túlsúlyban a  
vallástalanság, akkor alászállok Én Magam.

##### 8. vers
A jámborok felszabadítása, a gonoszok megsemmisítése,  
valamint a vallás elveinek visszaállítása végett korszakról-  
korszakra megjelenek Én.

##### 9. vers
Óh, Arjuna, aki ismeri megjelenésem és cselekedeteim  
transzcendentális természetét, az teste elhagyása után nem  
születik meg újra ebben az anyagi világban, hanem eléri az  
Én örök tartózkodási helyemet.

##### 10. vers
Megszabadulván a ragaszkodástól, a félelemtől és a haragtól,  
teljesen elmélyülvén Énbennem, oltalmat Énnálam keresve, már  
sokan megtisztultak a múltban a Rólam szóló tudás által, s  
így mind elérték az Irántam érzett transzcendentális  
szeretetet.

##### 11. vers
Óh, Prtha fia, mindenkit aszerint jutalmazok meg, amilyen  
mértékben átadja magát Énnekem. Mindenki, minden tekintetben  
az Én utamat követi.

##### 12. vers
Ebben a világban az emberek a gyümölcsöző tettekben kívánnak  
sikert, s ezért imádják a félisteneket. Természetesen az  
ilyen munka által nagyon hamar érhetnek el eredményt itt a  
földön.

##### 13. vers
Az emberi társadalom négy osztályát Én teremtettem az anyagi  
természet három kötőereje és a hozzájuk illő munka szerint.  
Tudd meg, habár Én vagyok e rendszer alkotója, Én mégis nem-  
cselekvő és változatlan vagyok!

##### 14. vers
Nincs tett, ami Engem befolyásolna, és a munka gyümölcséért  
sem törekszem Én. Aki megérti ezt a Rólam szóló igazságot,  
az szintén nem bonyolódik bele a munka visszahatásaiba.

##### 15. vers
A régmúlt időkben az összes felszabadult lélek ezzel az  
értelemmel cselekedett, így érték el a felszabadulást. Ezért  
az ősök mintájára, ebben az Isteni tudatban végezd te is  
kötelességedet.

##### 16. vers
Még az értelmesek is zavarba jönnek, amikor megpróbálják  
meghatározni, hogy mi a cselekvés és mi a tétlenség. Én most  
megmagyarázom neked, hogy ennek ismeretében megszabadulhass  
minden bűntől.

##### 17. vers
Nagyon nehéz megérteni a cselekvés szövevényeit. Ezért jól  
kell tudni, hogy mi a cselekedet, a tiltott cselekedet és a  
tétlenség.

##### 18. vers
Aki a cselekvésben tétlenséget és a tétlenségben cselekvést  
lát, az értelmes az emberek között, s az ő helyzete még  
akkor is transzcendentális, ha mindenféle tettet végez.

##### 19. vers
Szilárdan megalapozott tudással az rendelkezik, akinek  
minden tette mentes az érzékkielégítés utáni vágytól. A  
bölcsek azt tartják róla, hogy tökéletes tudása van, melynek  
tüze felégette gyümölcsöző tetteit.

##### 20. vers
Feladván minden ragaszkodást, melyek tettei gyümölcseihez  
fűzik, bár mindenféle munkát végez, mégis elégedett mindig,  
független, és mentes az anyagi cselekedetektől.

##### 21. vers
Az ilyen értelmes ember feladja a tulajdonaihoz fűződő  
összes birtoklásérzetét, és elméjén valamint értelmén  
uralkodva csupán a minimális életszükségletért cselekszik.  
Aki ily módon dolgozik, arra nem hatnak a bűnös  
visszahatások.

##### 22. vers
Sohasem kötik tettei az olyan cselekvőt, aki elégedett a  
számára önként kínálkozó nyereséggel, megszabadult az  
ellentétpároktól, nem irigy, és rendíthetetlen a sikerben és  
kudarcban egyaránt.

##### 23. vers
Az anyagi természet kötőerőitől független, teljesen a  
transzcendentális tudásban élő ember munkája egészében a  
transzcendensbe olvad.

##### 24. vers
A Krsna-tudatban teljesen elmélyedő személy biztosan eljut a  
lelki birodalomba, mert teljes mértékben hozzájárult a lelki  
tettekhez, melyekben a teljesítés abszolút, és amit  
feláldoznak, az ugyanolyan lelki természetű.

##### 25. vers
Némely yogi a félisteneket imádja tökéletesen, különféle  
áldozatokat ajánlva fel nekik. Mások a Legfelsőbb Brahman  
tüzébe ajánlják áldozataikat.

##### 26. vers
Némelyek hallásukat és az érzékeket áldozzák a fegyelmezett  
elme tüzébe, mások a hangot és az érzékek egyéb tárgyait  
öntik az áldozati lángok közé.

##### 27. vers
Akiket az elme és az érzékek szabályozására irányuló  
önmegvalósítás érdekel, azok az összes érzékek működését,  
valamint az életerőt (lélegzést) ajánlják áldozatként a  
fegyelmezett elme tüzébe.

##### 28. vers
Vannak mások, akik azután, hogy anyagi javaikat a szigorú  
önfegyelmezésbe áldozván megvilágosultak, szigorú  
fogadalmakat tesznek, és a nyolcfokú misztika yogáját  
gyakorolják; míg mások a Vedákat tanulmányozzák, hogy  
előrehaladhassanak a transzcendentális tudásban.

##### 29. vers
Ismét mások a lélegzetszabályozással akarják elérni a transz  
állapotát, s ennek érdekében a következőket gyakorolják:  
megállítják a kilégzést a belégzésben, a belégzést pedig a  
kilégzésben, míg végül is a lélegzet teljes leállításával  
transzba nem merülnek. Némelyikük az étkezés csökkentésével  
kilélegzést áldoz a kilélegzésbe.

##### 30. vers
Ezek a személyek, akik ismerik az áldozat célját, mind  
megtisztulnak a bűnös visszahatásoktól, majd az ilyen  
áldozati maradék nektárának megízlelése után a legfelsőbb,  
örök atmoszférába jutnak.

##### 31. vers
Óh, Kuru dinasztia legjobbja, áldozat nélkül sohasem élhet  
az ember boldogan ezen a bolygón vagy ebben az életben, még  
kevésbé a következőben.

##### 32. vers
A Vedák helyeslik a különféle áldozatokat, melyek mind  
másfajta munkából születnek. Ha így ismered őket,  
felszabadulsz.

##### 33. vers
Óh, Ellenség Fenyítője, a tudással végzett áldozat többet ér  
az anyagi javak áldozatánál. Óh, Prtha fia, a munka  
felajánlása végezetül a transzcendentális tudásban éri el  
tetőfokát.

##### 34. vers
Fordulj egy lelki tanítómesterhez, úgy próbáld megérteni az  
igazságot! Tudakozódj alázatosan, és szolgáld őt! Az  
önmegvalósult lélek képes tudásban részesíteni téged, mert ő  
már látta az igazságot.

##### 35. vers
Óh, Pandu fia, ha megismerted az igazságot, nem tévedsz meg  
többé, s tudni fogod, hogy minden élőlény az Én részem,  
Bennem van mind - az Enyémek ők.

##### 36. vers
Még ha a bűnösök legbűnösebbjének is tekintenek, képes  
leszel átszelni a szenvedések óceánját, ha helyet foglaltál  
a transzcendentális tudás hajóján.

##### 37. vers
Amint a lobogó lángok közt hamuvá lesz a fa, úgy hamvasztja  
el a tudás tüze az anyagi cselekedetek összes visszahatását.

##### 38. vers
Ebben a világban semmi sem olyan tiszta és magasztos, mint a  
transzcendentális tudás. Ez minden misztika érett gyümölcse,  
s ha valaki megízlelte, az idővel belül örvend az önvalónak.

##### 39. vers
A transzcendentális tudásban elmélyedt és az érzékein  
uralkodó, nagyhitű ember hamarosan eléri a legfelsőbb lelki  
békét.

##### 40. vers
De a kinyilatkoztatott Írásokban kételkedő tudatlan és  
hitetlen személy nem éri el az Isten-tudatot, hanem  
visszaesik. A kételkedő lélek nem boldog e világban, sem  
ebben az életben, sem pedig a következőben.

##### 41. vers
Óh, Bőség Meghódítója, aki lemondott munkája gyümölcséről,  
kinek kétségeit szétoszlatta a transzcendentális tudás, és  
aki szilárdan horgonyzik az önvalóban, azt nem kötik a  
tettek.

##### 42. vers
Ezért a tudás kardjával hasítsd szét a kétségeket, melyek  
tudatlanságból támadtak szívedben. Óh, Bharata, állj fel a  
yogával felfegyverkezve, és harcolj!



### Ötödik fejezet
#### Karma-yoga - cselekvés a Krsna-tudatban

##### 1. vers
Arjuna szólt:  
Óh, Krsna, először a munka feladására kérsz, majd az  
odaadással végzett munkát ajánlod. Kérlek, mondd meg nekem  
határozottan, a kettő közül melyik hasznosabb?

##### 2. vers
A Magasztos Úr így válaszolt:  
A munka lemondása és az odaadással végzett munka egyaránt a  
felszabaduláshoz vezet. De a kettő közül az odaadó szolgálat  
a jobb.

##### 3. vers
Óh, erőskarú Arjuna, mindig sannyasiként él az, aki nem  
vágyakozik munkája gyümölcseire, és nem is gyűlöli őket. Az  
ilyen mentes az ellentétpároktól, könnyen legyőzi az anyagi  
kötelékeket, és teljesen felszabadul.

##### 4. vers
Csak a tudatlanok mondják, hogy az odaadó szolgálat (karma-  
yoga) különbözik az anyagi világ analitikus  
tanulmányozásától, a sankhyától. A nagy tudásúak szerint,  
aki helyesen halad a két út egyikén, az mindkettő eredményét  
elnyeri.

##### 5. vers
Aki tudja, hogy odaadó munkával is elérhető az, ami  
lemondással, s aki ezért a munka és a lemondás útját egynek  
látja - az valóban lát.

##### 6. vers
Az ember mindaddig nem lehet boldog egyedül a tettekről való  
lemondás által, míg odaadással nem szolgálja az Urat. Az  
ilyen munkától megtisztult bölcsek késedelem nélkül elérik a  
Legfelsőbbet.

##### 7. vers
Az elméjén és érzékein uralkodó, odaadással dolgozó tiszta  
lélek kedvel mindenkit, és mindenki kedveli őt. Az ilyen  
embert, bár állandóan dolgozik, sohasem kötik tettei.

##### 8-9. vers
Az Isteni tudatban élő, bár lát, hall, érint, szagol, eszik,  
mozog, alszik és lélegzik, mindig tudja, hogy ő maga  
tulajdonképpen nem tesz semmit. A beszéd, ürítés, elfogadás,  
a szem kinyitása és behunyása közben állandóan tudatában van  
annak, hogy csupán az anyagi érzékek foglalkoznak  
tárgyaikkal, ezért felettük áll.

##### 10. vers
Aki ragaszkodás nélkül végzi kötelességét, és minden  
eredményt átad az Istenség Legfelsőbb Személyiségének, azt  
nem éri bűn, mint ahogyan a víz sem éri a lótuszlevelet.

##### 11. vers
A yogik feladják a ragaszkodást, s csakis a megtisztulás  
kedvéért cselekednek testükkel, elméjükkel, értelmükkel vagy  
akár az érzékeikkel.

##### 12. vers
A rendíthetetlen, odaadó lélek tökéletes békét ér el, mert  
minden tette eredményét Énnekem ajánlja fel. De aki nem él  
harmóniában az Abszolúttal, s munkája gyümölcseire sóvárog,  
az rabja lesz cselekedeteinek.

##### 13. vers
Amikor a megtestesült lélek fegyelmezi természetét, és  
elméjében lemond minden tettről, akkor boldogan pihen a  
kilenckapus városban [az anyagi testben]. Nem cselekszik ő,  
s nem is oka az anyagi tetteknek.

##### 14. vers
A megtestesült lélek, a test városának ura nem hoz létre  
tetteket, nem készteti cselekvésre az embereket, és a munka  
gyümölcseit sem ő teremti meg; mindezt az anyagi természet  
kötőerői végzik.

##### 15. vers
A Legfelsőbb Lélek nem vállalja magára senki jó vagy bűnös  
cselekedetét. A megtestesült lényeket azonban megtéveszti az  
a tudatlanság, amely befedi igazi tudásukat.

##### 16. vers
Ellenben amikor a tudatlanságot eloszlató tudás  
megvilágosítja az embert, akkor az felfed mindent, ahogyan a  
felkelő Nap is fényt vet mindenre.

##### 17. vers
Amikor az ember értelme, elméje, hite és menedéke mind  
szilárdan a Legfelsőbben gyökerezik, akkor tökéletes tudása  
által teljesen megtisztul kétségeitől, és  
feltartóztathatatlanul halad a felszabadulás útján.

##### 18. vers
A szerény bölcs igaz tudása által egyenlőnek látja a tanult  
és alázatos brahmanát, a tehenet, az elefántot, a kutyát és  
a kutyaevőt (kaszton-kívülit) is.

##### 19. vers
Akiknek elméje megállapodott a változatlanságban és az  
egyensúlyban, azok már legyőzték a születést és halált.  
Hibátlanok ők, mint Brahman, s így már őbenne vannak.

##### 20. vers
Aki nem örvendezik, ha valami kellemes éri, s nem búsul a  
kellemetlenen, kinek értelme rendületlen; megtéveszthetetlen  
és jártas az Istenről szóló tudományban, az már  
megállapodott a Transzcendensben.

##### 21. vers
Az ilyen felszabadult személy nem vonzódik az anyagi érzéki  
élvezetekhez, sem a külső tárgyakhoz; csak az önvalóban leli  
örömét, s ezért mindig transzban van. Az énjét megvalósított  
ily módon határtalan boldogságot érez, mert figyelmét a  
Legfelsőbbre összpontosítja.

##### 22. vers
Az okos távol tartja magát az anyagi érzékek kapcsolatából  
származó gyönyörtől, hiszen az a szenvedés eredete. Óh,  
Kunti fia, az efféle élvezeteknek kezdetük és végük van,  
ezért a bölcs nem bennük leli örömét.

##### 23. vers
Ha valaki képes eltűrni az anyagi érzékek ösztönzéseit, s  
még a jelen teste feladása előtt legyűrni a vágy és harag  
hatalmát, az yogi, és boldog ebben a világban.

##### 24. vers
Valójában az a tökéletes yogi, aki belsejében boldog és  
aktív, onnan merít örömöt, és belsejében felvilágosult. Ő  
felszabadult a Legfelsőbben, s végül el is éri Őt.

##### 25. vers
Akik túljutnak a kettősségen és kétségen, akiknek elméjét a  
lélek foglalkoztatja, állandóan az érző lények jólétéért  
serénykednek, s mentesek minden bűntől, azok  
felszabaduláshoz jutnak a Legfelsőbben.

##### 26. vers
Azok a szent személyek, akik mentesek a haragtól és minden  
anyagi vágytól, akik megvalósították igazi énjüket,  
önfegyelmezettek és állandóan tökéletességre törekednek,  
azok a közeljövőben biztosan felszabadulnak a Legfelsőbben.

##### 27-28. vers
Amikor kizárja az összes külső érzéki tárgyat, tekintetét a  
szemöldök közé rögzíti, leállítja a ki- és belélegzést az  
orrlyukban, és ily módon szabályozza az elmét, az érzékeket  
és az értelmet, akkor a transzcendentalista megszabadul a  
vágytól, félelemtől és haragtól. Aki mindig ebben az  
állapotban van, az biztos, hogy felszabadult.

##### 29. vers
A bölcsek megszabadulnak az anyagi szenvedéstől, s békéhez  
jutnak, mert tudják, hogy Én vagyok minden áldozat és  
önfegyelmezés végső célja, a bolygók és félistenek  
Legfelsőbb Ura, valamint az összes élőlény jóakarója és  
jótevője.



### Hatodik fejezet
#### Dhyana-yoga

##### 1. vers
A Magasztos Úr szólt:  
Aki kötelessége szerint cselekszik, ám nem vonzódik munkája  
gyümölcseihez, az a lemondott élet rendjében él. Ő az igazi  
misztikus, nem a tüzet nem gyújtó és munkáját nem végző.

##### 2. vers
Amit lemondásnak nevezünk, az nem más, mint yoga -  
összekapcsolódás a Legfelsőbbel; ugyanis senki sem lehet  
yogi addig, míg meg nem válik az érzékek kielégítésének  
vágyától.

##### 3. vers
Aki még csak kezdő a nyolcfokú yoga gyakorlásában, annak a  
munkát ajánlják; a yogát már elért személynek pedig az  
összes anyagi tettről való lemondást.

##### 4. vers
Akkor éri el a yogát valaki, amikor az összes anyagi  
kívánságát feladván sem érzékei kielégítésére nem törekszik,  
sem pedig gyümölcsöző cselekedetekkel nem foglalkozik.

##### 5. vers
Az embernek emelkednie kell elméje segítségével, nem pedig  
degradálódnia. Az elme barátja, vagy ellensége is lehet a  
leigázott léleknek.

##### 6. vers
A legyőzött elme a legjobb baráttá, a nem fegyelmezett pedig  
a legnagyobb ellenséggé válik.

##### 7. vers
Aki legyőzte elméjét, az nemcsak nyugalomhoz jutott, de  
elérte már a Felsőlelket is. Az ilyen ember számára a  
boldogság vagy szenvedés, hideg vagy meleg, tisztelet vagy  
gyalázat mind egyforma.

##### 8. vers
Csak akkor szilárd valaki az önmegvalósításban, és csak  
akkor hívják yoginak, ha teljesen elégedett elért tudásával  
és annak megvalósításával. Az ilyen ember transzcendenciában  
van és önfegyelmezett. Mindent egyenlőnek lát, legyen az kő,  
kristály vagy arany.

##### 9. vers
Aki a baráttal, az ellenséggel, a becsületes jóakaróval, a  
gyűlölttel, a féltékennyel, a jámborral, a bűnössel, a  
közvetítővel és a pártatlannal is, tehát mindenkivel  
egyenlően bánik - az még fejlettebb.

##### 10. vers
A transzcendentalistának mindig arra kell törekednie, hogy  
elméjét a Legfelsőbb Lélekre rögzítse. Egyedül, elvont  
helyen kell élnie, mindig figyelmesen szabályozva elméjét.  
Meg kell szabadulnia minden vágytól és birtoklásérzettől.

##### 11-12. vers
A yoga gyakorlásához szükséges, hogy az ember szent és  
elvont környezetet keressen magának. Terítsen kusa-szénát a  
földre, amit előbb őzbőrrel, majd ruhadarabbal fedjen le. Az  
ülés ne legyen sem túl magas, sem túl alacsony. Ezután a  
yogi vegyen fel egy stabil, mozdulatlan ülőhelyzetet, s  
gyakorolja a yogát elméje, valamint érzékei szabályozásával  
- tisztítva szívét, s egy pontra rögzítve elméjét.

##### 13-14. vers
Testét, nyakát, és fejét egyenes vonalban tartsa, szemét  
orrhegyére szögezze rendületlenül! Ily módon - nyugodt és  
szabályozott elmével, félelemtől felszabadultan, a nemi  
élettől teljesen mentesen - szívében Rajtam meditáljon, s  
Engem tegyen élete végső céljának!

##### 15. vers
A testét, tetteit és elméjét ily módon szabályozó, az anyagi  
létet megszüntető misztikus transzcendentalista Isten  
birodalmát [Krsna hajlékát] éri el.

##### 16. vers
Óh, Arjuna, az nem lehet yogi, aki túl sokat vagy túl  
keveset eszik, vagy alszik.

##### 17. vers
Akinek mérsékelt az evése, alvása, munkája és pihenése, az  
minden anyagi fájdalmat képes megszüntetni a yoga gyakorlása  
által.

##### 18. vers
Úgy mondják, ha a yogi elméje a Transzcendensben gyökerezik,  
s képes azt a gyakorlatok által fegyelmezni, akkor elérte a  
yoga célját.

##### 19. vers
Ahogyan szélcsendes helyen sem lobog a gyertyaláng, úgy az  
elméjét szabályozó yogi is mindig rendületlen marad a  
Transzcendensen való meditálásában.

##### 20-23. vers
A tökéletesség szintjét samadhinak, vagy transznak hívják.  
Ilyenkor a yoga gyakorlása által az ember elméje minden  
anyagi szellemi tevékenységtől mentes. Jellemzője, hogy a  
yogi ebben az állapotban tiszta elméje segítségével  
megláthatja önvalóját, s örömet, élvezetet tud meríteni  
abból. Ezen az örömteli síkon az ember kötetlen, lelki  
boldogságban él, s transzcendentális érzékszerveivel élvezni  
tudja azt. E szilárd helyzetben az igazságtól sohasem tér  
el, s érzi: ennél nagyobb nyereségre soha nem tehet szert.  
Ezt a fokot elérve kiegyensúlyozott és rendületlen még a  
legnagyobb nehézségek közepette is. Ez a valódi szabadság,  
mely felold az anyagi kapcsolatok okozta szenvedések alól.

##### 24. vers
Az embernek törhetetlen elszántsággal és hittel kell  
gyakorolnia a yogát. Kivétel nélkül meg kell válnia a hamis  
egóból eredő összes anyagi vágytól, s elméje által minden  
oldalról, egytől egyig szabályoznia kell érzékeit.

##### 25. vers
Az ember teljes meggyőződéssel, lépésről lépésre, értelme  
segítségével szilárduljon meg a transzban, vagyis elméjét  
egyedül a Legfelsőbb Lélekre rögzítse, és semmi másra ne  
gondoljon.

##### 26. vers
Az embernek határozottan vissza kell térítenie elméjét az  
önvaló felügyelete alá, csapongó és határozatlan természete  
miatt bármikor és bárhová is vándoroljon az.

##### 27. vers
Az a yogi, akinek elméje Rajtam nyugszik, biztosan eléri a  
legmagasabbrendű boldogságot. A Brahmannal való azonosulása  
által felszabadult, elméje békéssé vált, szenvedélye  
lecsendesült, s megszabadult a bűntől.

##### 28. vers
A lelki megvalósításban, az önvalóban szilárdan horgonyzó,  
az anyagi szennyeződéstől megtisztult yogi a Legfelsőbb  
Tudattal állandó kapcsolatba kerülve eléri a boldogság  
legmagasabb fokát.

##### 29. vers
Az igazi yogi minden élőlényben Engem, s minden lényt Bennem  
lát. Valóban, az igazi énjét megvalósított yogi Engem lát  
mindenhol.

##### 30. vers
Aki mindenhol Engem, és mindent Bennem lát, számára Én  
sohasem veszek el, s ő sem vész el számomra soha.

##### 31. vers
Az a yogi, aki tudja, hogy Én egy és ugyanaz vagyok, mint a  
minden élőlényben lakozó Felsőlélek, imád Engem, és mindig,  
minden körülmények között Velem marad.

##### 32. vers
Óh, Arjuna, az a tökéletes yogi, aki minden boldog vagy  
boldogtalan élőlényben magából kiindulva látja a  
hasonlóságot.

##### 33. vers
Arjuna szólt:  
Óh, Madhusudana, számomra úgy tűnik, hogy az Általad  
ismertetett yoga nem praktikus, sőt elviselhetetlen, mert az  
elme nyugtalan és ingatag.

##### 34. vers
Óh, Krsna, én úgy látom, hogy könnyebb megállítani a szelet,  
mint szabályozni az elmét - nyugtalansága,  
fegyelmezetlensége, csökönyössége és hihetetlen ereje miatt.

##### 35. vers
A Magasztos Úr szólt:  
Óh, Kunti erős karú fia, a nyugtalan elmét legyűrni nagyon  
nehéz, ez kétségtelen, de az állandó gyakorlás és  
elkülönülés célhoz vezet.

##### 36. vers
Az önmegvalósítás nehéz feladat annak, kinek elméje  
zabolátlan. De a szabályozott elméjű, a helyes eszközzel  
törekvő számára biztosított a siker. Ez az Én véleményem.

##### 37. vers
Arjuna kérdezett:  
Mi a sorsa az olyan embernek, akinek hite ugyan van, de nem  
kitartó, s bár az önmegvalósítás folyamatába belefog,  
túlságosan világias elméje miatt később letér az útról,  
tehát a misztika tökéletességét nem éri el?

##### 38. vers
Óh, erőskarú Krsna, vajon a Transzcendencia útjáról letért  
ember nem fog-e a széltől szétkergetett felhőhöz hasonlóan  
elveszni?

##### 39. vers
Óh, Krsna, ez az én kétségem. Kérlek, segíts ezt teljesen  
szétoszlatni, mert Rajtad kívül erre senki sem képes!

##### 40. vers
A Magasztos Úr így válaszolt:  
Óh, Prtha fia, a jámbor cselekedeteket végző  
transzcendentalistát nem éri elmúlás sem ebben, sem a lelki  
világban. A jótevőt sohasem győzi le a gonosz.

##### 41. vers
A sikertelen yogi sok-sok évig fogja a jámbor élőlények  
bolygóin élvezni az életet, majd gazdag, arisztokratikus  
vagy becsületes emberek családjában fog újraszületni.

##### 42. vers
Az is lehet, hogy nagytudású yogi családjába születik, ami  
ebben a világban bizony nem kis dolog.

##### 43. vers
Óh, Kuru fia, az ilyen szerencsés születés után a yogi ismét  
ráébred előző életének isteni tudatára, és a teljes siker  
érdekében megpróbál további előrelépést tenni.

##### 44. vers
Előző élete isteni tudata folytán automatikusan vonzódni fog  
a yoga elveihez, anélkül, hogy kutatna utánuk. Az ilyen,  
tudásra vágyó, yogára törekvő transzcendentalista felette  
áll az Írások rituális elveinek.

##### 45. vers
Amikor a yogi komoly eltökéltséggel hozzáfog, hogy még  
jobban előrehaladjon, akkor a sok-sok életen át tartó  
gyakorlat után megtisztul minden szennytől, és végül eléri a  
legfelsőbb célt.

##### 46. vers
A yogi jobb az aszkétánál, az empirikus filozófusnál és a  
munkája gyümölcseiért dolgozónál is. Óh, Arjuna, ezért légy  
yogi minden körülmény között!

##### 47. vers
Aki nagy hittel mindig Bennem lakozik, s Engem imád  
transzcendentális szerető szolgálatában, az a  
legmeghittebben egyesül Velem a yogában, s az összes yogi  
közül ő a legkiválóbb.



### Hetedik fejezet
#### Az Abszolútról szóló tudás

##### 1. vers
A Magasztos Úr szólt:  
Halld most, óh, Prtha fia, hogyan ismerhetsz meg Engem  
teljesen, kétségtelenül, a Rólam való teljes tudat által, a  
yoga gyakorlásával, az elmét Rám irányítva!

##### 2. vers
Most részletesen megmagyarázom neked a fenomenális és a  
lelki tudományt is, s ha megértetted ezeket, nem lesz már  
semmi, amit tudnod kellene.

##### 3. vers
Sok ezer ember közül talán egy törekszik tökéletességre, s a  
tökéletességet elértek közül igazán alig ismer Engem egy is.

##### 4. vers
Föld, tűz, víz, levegő, éter, elme, értelem és hamis ego - e  
nyolc képezi az Én különálló anyagi energiámat.

##### 5. vers
Óh, Erős-karú, ezen alsóbbrendű természeten kívül van egy  
felsőbbrendű energiám, mégpedig az anyagi természettel küzdő  
élőlények, akik fenntartják az univerzumot.

##### 6. vers
Meggyőződhetsz arról, hogy Én vagyok a forrása és a  
feloszlása minden anyaginak és lelkinek.

##### 7. vers
Óh, bőség meghódítója, Nálamnál nincsen felsőbb igazság.  
Minden Rajtam nyugszik, mint gyöngysor a fonálon.

##### 8. vers
Óh, Kunti fia, Én vagyok a víz íze, a Nap és a Hold fénye,  
az om szótag a védikus mantrákban, a hang az éterben, és az  
emberi képesség.

##### 9. vers
Én vagyok a föld eredeti illata, a tűz heve, az élők élete,  
valamint minden aszkéta vezeklése.

##### 10. vers
Óh, Prtha fia, tudd meg hát: Én vagyok minden lét eredeti  
magja, az értelmesek értelme, a hatalmasok bátorsága.

##### 11. vers
Óh, Bharaták ura, Én vagyok az erő az erősekben, azokban,  
akik vágy és szenvedély nélküliek; és Én vagyok az a nemi  
élet, amely nem ellenkezik a vallásos elvekkel.

##### 12. vers
Mindegyik létállapot az Én energiámból nyilvánul meg, legyen  
az a jóság, a szenvedély vagy a tudatlanság kötőerejében.  
Tudd meg, hogy bizonyos értelemben Én vagyok minden, de  
mégis független mindentől. Rám nem hatnak az anyagi  
természet kötőerői.

##### 13. vers
A három kötőerőtől megtévesztett világ nem ismer Engem, aki  
a gunák felett állok, aki kimeríthetetlen vagyok.

##### 14. vers
Az anyagi természet három kötőerejéből álló Isteni  
energiámat nagyon nehéz legyőzni. De akik átadták magukat  
Nekem, azok könnyen túllépnek rajta.

##### 15. vers
Az alábbi bűnös emberek nem hódolnak meg Előttem: a  
felettébb ostobák, az emberiség alja, akiket az illúzió  
megfosztott tudásuktól, s akik a démonok ateista  
természetével rendelkeznek.

##### 16. vers
Óh, Bharaták legjobbja, négyféle jámbor ember végez odaadó  
szolgálatot Nekem: aki szenved, az anyagi javakra vágyó, a  
kíváncsi, és aki az Abszolútról szóló tudás után kutat.

##### 17. vers
Ezek közül a teljes tudással rendelkező bölcs a legjobb, aki  
a tiszta, odaadó szolgálat által egyesül Velem, mert nagyon  
kedves Vagyok neki, és ő is kedves Számomra.

##### 18. vers
Ezek a bhakták kétségtelenül mind nemes lelkek, de aki a  
Rólam szóló tudással rendelkezik, arra mint Bennem lakozóra  
tekintek Én. Transzcendentális szolgálata által ő elér  
Engem, a legvégső célt.

##### 19. vers
Sok-sok születés és halál után az igazi tudást elsajátító  
ember átadja magát Nekem, mert tudja, hogy Én vagyok minden  
ok oka. Az ilyen nagy lélek bizony ritka.

##### 20. vers
Kiknek elméjét eltorzították az anyagi vágyak, meghódolnak a  
félistenek előtt, és követik a saját természetük szerint  
kiszabott imádatszabályokat.

##### 21. vers
Mihelyt valaki a félisteneket kívánja imádni, Én [a mindenki  
szívében jelenlevő Felsőlélek] megszilárdítom hitét, hogy  
átadhassa magát annak a félistennek.

##### 22. vers
Ilyen hittel felruházva, a kiválasztott félisten kegyét  
kereső vágyai teljesülnek. Valójában azonban egyedül Én  
vagyok az, aki ezeket az áldásokat adja.

##### 23. vers
A csekély értelmű emberek a félisteneket imádják, de az  
efféle hódolat gyümölcsei korlátoltak és mulandóak. A  
félistenek imádói a hozzájuk tartozó bolygókra jutnak, míg  
bhaktáim végül az Én legfelsőbb bolygómra kerülnek.

##### 24. vers
Az ostobák, akik nem ismernek Engem, azt hiszik, úgy  
öltöttem fel ezt a formát és személyiséget. Csekély tudásuk  
révén nem ismerik felsőbb természetemet, mely változatlan és  
páratlan.

##### 25. vers
Én sohasem nyilvánulok meg a balgák és az értelem nélküliek  
előtt. Számukra rejtve maradok belső teremtő energiám, a  
yoga-maya által, így a megtévesztett világ Engem, a  
megszületetlent és kimeríthetetlent nem ismer.

##### 26. vers
Óh, Arjuna, mint az Istenség Legfelsőbb Személyisége, Én  
tudok mindenről, ami a múltban történt, ami most történik, s  
mindenről, ami a jövőben történni fog. Az összes élőlényt  
ismerem, Engem azonban senki sem.

##### 27. vers
Óh, Bharata leszármazottja, óh, ellenség fenyítője, minden  
élőlény illúzióban születik, legyőzve a vágy és a gyűlölet  
kettősségétől.

##### 28. vers
Akik jámboran cselekedtek ebben és előző életükben, akiknek  
bűnös tettei teljesen kipusztultak, s akik megszabadultak az  
illúzió ellentétpárjaitól, azok határozottan hozzáfognak  
Szolgálatomhoz.

##### 29. vers
Az értelmes emberek, akik igyekeznek megszabadulni az  
öregségtől és haláltól, menedéket keresnek a Hozzám irányuló  
odaadó szolgálatban. Valójában ők a Brahman, mert mindent  
tudnak a transzcendentális és a gyümölcsöző cselekedetekről.

##### 30. vers
Akik úgy ismernek Engem, mint a Legfelsőbb Urat, mint az  
anyagi megnyilvánulás irányító elvét, a félistenek eredetét  
és az összes áldozat fenntartóját, azok szilárd elmével  
képesek megérteni és felismerni Engem még a halál  
pillanatában is.



### Nyolcadik fejezet
#### A Legfelsőbb elérése

##### 1. vers
Arjuna így kérdezett:  
Óh, Uram, óh, Legfelsőbb Személy, kérlek, magyarázd meg  
nekem, mi a Brahman! Mit értsek az önvaló s a gyümölcsöző  
cselekedetek alatt, mi ez az anyagi megnyilvánulás, és kik a  
félistenek?

##### 2. vers
Óh, Madhusudhana, hogyan, és a test melyik részén él az  
áldozat Ura? Miként tudhatnak Rólad a halál pillanatában  
azok, akik odaadó szolgálatot végeznek?

##### 3. vers
A Legfelsőbb Személy eképpen válaszolt:  
Az elpusztíthatatlan, transzcendentális élőlényt Brahmannak,  
örök természetét pedig önvalónak hívják. Az anyagi testek  
fejlődését szolgáló tetteket karmának, vagyis gyümölcsöző  
cselekedeteknek nevezik.

##### 4. vers
A fizikai természetet végtelenül változékonynak ismerik. Az  
univerzum a Legfelsőbb Személy kozmikus formája, és Én  
vagyok az az Úr, akit a megtestesült lelkek szívében lakozó  
Felsőlélek képvisel.

##### 5. vers
Bárki legyen is az, ha a halál pillanatában Rám emlékezve  
hagyja el testét, minden kétséget kizárva azonnal eléri az  
Én természetemet.

##### 6. vers
Ki milyen létre gondol teste elhagyásakor, azt éri majd el  
kétségtelenül.

##### 7. vers
Ezért, óh, Arjuna, gondolj mindig Rám, s ezzel egyidejűleg  
hajtsd végre harcosi kötelességed! Tetteid Nekem ajánlva,  
elméd és értelmed rendületlenül Rám függesztve,  
kétségtelenül elérsz Engem.

##### 8. vers
Óh, Partha, aki Rajtam, az Istenség Legfelsőbb Személyiségén  
meditál, elméjében állandóan Rám emlékezve, anélkül, hogy  
eltérne az útról, az biztosan elér Engem.

##### 9. vers
Az ember úgy meditáljon a Legfelsőbb Személyen, mint  
olyanon, aki mindentudó, a legősibb irányító, kisebb a  
legkisebbnél, a fenntartója mindennek, túl van az anyagi  
felfogáson, felfoghatatlan, s mindig egy személy. Ragyogó Ő,  
mint a Nap, s mivel transzcendentális - túl van ezen az  
anyagi természeten.

##### 10. vers
Aki a halál beálltakor életlevegőjét a két szemöldöke közé  
rögzíti, és teljes odaadással a Legfelsőbb Személyre  
emlékezik, az minden kétséget kizárva eljut az Istenség  
Legfelsőbb Személyiségéhez.

##### 11. vers
A Vedákat jól ismerő bölcsek, akik az omkarát vibrálják, és  
a lemondás rendjének nagy szentjei a Brahmanba hatolnak. Az  
ilyen tökéletesség után vágyakozók cölibátusban élnek. Most  
pedig röviden elmagyarázom neked azt a folyamatot, amely  
által felszabadulhat az ember.

##### 12. vers
A yoga elkülönülést jelent mindennemű érzéki tevékenységtől.  
Gondolatait a szívre összpontosítva, érzékeinek összes  
ajtaját bezárva, életlevegőjét a koponya felső részében  
tartva, az ember egyre jobban meggyökerezhet a yogában.

##### 13. vers
Ha a yogát elsajátító és a betűk tökéletes kombinációjából  
eredő szent om szótagot vibráló személy teste elhagyásakor  
az Istenség Legfelsőbb Személyiségére gondol, akkor minden  
bizonnyal a lelki bolygókra jut.

##### 14. vers
Óh, Prtha fia, aki szüntelenül Rám gondol, könnyen el is ér  
Engem, mert az ilyen személy állandóan odaadó szolgálatban  
él.

##### 15. vers
A nagy lelkek, az odaadó yogik, miután elértek Engem, soha  
többé nem térnek vissza ebbe a szenvedésekkel teli, átmeneti  
világba, mert már abszolút tökéletességhez jutottak.

##### 16. vers
Az anyagi világ a legfelsőbb bolygótól a legalacsonyabbig a  
szenvedések helye, ahol az ismétlődő születés és halál  
uralkodik. Óh, Kunti fia, ha valaki eljut az Én  
környezetembe, annak sohasem kell újra születnie.

##### 17. vers
Ezer földi korszak Brahma egy napja, másik ezer egy  
éjszakája.

##### 18. vers
Brahma napjának hajnalán élőlények sokasága kel életre,  
alkonyán pedig minden megsemmisül.

##### 19. vers
Óh, Partha, újra meg újra jön a nap, élénk lények tömegét  
hozván, de a következő éjszakára mind eltűnik reménytelenül.

##### 20. vers
Ám létezik egy másik természet is, amely ehhez a  
megnyilvánult és megnyilvánulatlan anyaghoz képest örök,  
transzcendentális, páratlan és sohasem semmisül meg. Az a  
világ még akkor is megőrzi eredeti létét, amikor ebben a  
világban már minden megsemmisült.

##### 21. vers
Azt a legfelsőbb világot megnyilvánulatlannak és  
múlhatatlannak hívják. Az az Én felsőbb hajlékom, s a  
legvégső cél. Aki egyszer eljut oda, nem tér vissza többé.

##### 22. vers
A mindenkinél hatalmasabb Istenség Legfelsőbb Személyiségét  
kizárólag vegyítetlen szeretettel lehet elérni. Habár lelki  
hajlékán tartózkodik, mégis áthat mindenen, és őbenne van  
minden, ami létezik.

##### 23. vers
Óh, Bharaták legjobbja, most a különböző időpontokat  
magyarázom el neked, amikor az ember örökre, vagy pedig csak  
egy időre hagyja el ezt a világot.

##### 24. vers
A Brahmant ismerők kedvező pillanatban, a tűzisten hatásának  
ideje alatt, fényben, a holdvilágos két hét és a Nap északi  
pályájának hat hónapja alatt távoznak el e világból.

##### 25. vers
A yogi ismét visszatér, ha a füst, az éjszaka, a  
holdfogyatkozás két hete és a Nap déli pályájának hat  
hónapja alatt hagyja el ezt a világot, illetve ha a Holdra  
jut.

##### 26. vers
Az anyagi világegyetem elhagyásának két módjáról írnak a  
Vedák. Az egyik világosságban, a másik sötétségben történik.  
A világosságban távozó nem jön vissza, míg a sötétségben  
elmenőnek vissza kell térnie.

##### 27. vers
Óh, Arjuna, a bhakták ismerik e két utat, és sohasem  
kerülnek tévhitbe. Ezért gyökerezz szilárdan az odaadásban!

##### 28. vers
Az odaadó szolgálat útját járó személy nincs megfosztva az  
olyan eredményektől, melyek különben a Vedák  
tanulmányozásából, az önsanyargató áldozatok végzéséből,  
adományozásból vagy filozófiai és gyümölcsöző  
cselekedetekből származnak. Ő végül is eljut a  
transzcendentális világba.



### Kilencedik fejezet
#### A legbizalmasabb tudás

##### 1. vers
A Legfelsőbb Személy szólt:  
Kedves Arjunám, mivel te sohasem irigykedsz Rám, átadom  
neked a legtitkosabb bölcseletet, melyet megismerve  
megszabadulsz az anyagi lét szenvedéseitől.

##### 2. vers
Ez a tudás a bölcsesség királya, a legnagyobb titok az  
összes titok közül. Ez a legtisztább tudás, örökkévaló,  
örömmel végezhető, és a vallás tökéletessége, mert  
megvalósítása által közvetlen tapasztalatot nyújt az  
önvalóról.

##### 3. vers
Óh, Ellenség Legyőzője, akik az odaadó szolgálatban nem  
rendelkeznek hittel, azok nem érhetnek el Engem, hanem  
visszatérnek az anyagi világbeli születéshez és halálhoz.

##### 4. vers
Megnyilvánulatlan formámban ezt az egész univerzumot  
áthatom. Minden lény Bennem van, de Én nem vagyok bennük.

##### 5. vers
És mégsem nyugszik Bennem minden teremtett. Íme misztikus  
hatalmam! Habár Én vagyok az összes élőlény fenntartója, s  
jelen vagyok mindenhol, mégis Én Magam vagyok a teremtés  
eredeti forrása.

##### 6. vers
Tudd meg, hogy minden élőlény úgy nyugszik Bennem, miként a  
mindenhol fújó, erős szél állandóan az éteri űrben.

##### 7. vers
Óh, Kunti fia, a korszak végével minden anyagi  
megnyilvánulás visszatér Belém, de a következő korszak  
hajnalán újra teremtek energiám által.

##### 8. vers
Ez az egész kozmikus megnyilvánulás Nekem van alárendelve.  
Akaratom által újra meg újra megnyilvánul, s végezetül  
akaratom által is semmisül meg.

##### 9. vers
Óh, Dhananjaya, mégsem kötnek meg ezek a tettek Engem.  
Mindig különálló vagyok tőlük, mintha semleges lenne  
helyzetem.

##### 10. vers
Óh, Kunti fia, az anyagi természet az Én irányításom alatt  
működik, létrehozva a mozgó és mozdulatlan lényeket. Az  
anyagi természet törvénye alapján ismétlődve teremtődik, és  
semmisül meg ez a megnyilvánulás.

##### 11. vers
Az ostobák kigúnyolnak, mikor alászállok emberi alakomban.  
Nem ismerik transzcendentális természetem és mindenek felett  
álló, páratlan uralmam.

##### 12. vers
Ezek a megtévesztett emberek vonzódnak a démoni és ateista  
nézetekhez. Ebben az illuzórikus állapotban a  
felszabaduláshoz, a gyümölcsöző tettekhez és a tudomány  
műveléséhez fűzött összes reményük vereséget szenved.

##### 13. vers
Óh, Prtha fia, a nagy lelkek, akik nincsenek illúzióban, az  
Isteni természet védelme alatt állnak. Teljesen lefoglalják  
magukat az odaadó szolgálatban, mert az Istenség Legfelsőbb  
Személyiségeként, eredetinek és kimeríthetetlennek ismernek  
Engem.

##### 14. vers
Ezek a nagy lelkek állandóan az Én dicsőségem zengik, nagy  
elszántsággal igyekeznek, s leborulva Előttem szüntelen  
odaadással imádnak Engem.

##### 15. vers
A tudást művelők a Legfelsőbb Urat imádják, mint a  
páratlanul állót, a sokban jelenlevőt és az univerzális  
formát.

##### 16. vers
Én vagyok a szertartás, az áldozat, az ősatyáknak szóló  
áldozás, a gyógyító fű és a transzcendentális mantra. Én  
vagyok a vaj, a tűz és a felajánlás.

##### 17. vers
Én vagyok az univerzum atyja, az anya, a fenntartó és az  
ősatya. Én vagyok a tudás tárgya, a tisztító és az om  
szótag. A Rg, Sama és Yajur szintén Én vagyok.

##### 18. vers
Én vagyok a cél, a fenntartó, az úr, a tanú, a hajlék, a  
menedék és a legkedvesebb barát. Én vagyok a teremtés és a  
megsemmisülés, mindennek alapja, a nyugvóhely és az örök  
mag.

##### 19. vers
Óh, Arjuna, Én adom a hőt, s Én irányítom az esőt és a  
szárazságot. Én vagyok a halhatatlanság megszemélyesítője  
is; a létezők és a nemlétezők egyaránt Bennem vannak.

##### 20. vers
Akik a felsőbb bolygókra vágyva a Vedákat tanulmányozzák, és  
a soma italt fogyasztják, azok közvetve imádnak Engem. Ők  
Indra bolygóján fognak megszületni, hogy isteni élvezetekben  
vegyenek részt.

##### 21. vers
A mennyei érzéki örömök élvezete után ismét visszatérnek a  
halandók bolygójára. Így a védikus elveket követve csupán  
röpke boldogsághoz jutottak.

##### 22. vers
De akik odaadással imádnak Engem, transzcendentális Formámon  
meditálva, azoknak elhozom, amire szükségük van, s megőrzöm,  
amijük van.

##### 23. vers
Óh, Kunti fia, amit az ember a félisteneknek ajánl, igaz  
tudás nélkül teszi, hiszen valójában Engem illet az.

##### 24. vers
Én vagyok az egyetlen élvező, és az áldozat egyedüli célja.  
Visszaesnek azok, akik nem ismerik fel igazi,  
transzcendentális természetemet.

##### 25. vers
A félisteneket imádók a félistenek között fognak  
újraszületni, akik a szellemeket és hasonlókat imádják, azok  
közéjük születnek, az ősatyák imádói az ősatyákhoz jutnak, s  
akik Engem imádnak, azok Velem fognak élni.

##### 26. vers
Ha valaki szeretettel és áhítattal áldoz Nekem egy levelet,  
virágot, gyümölcsöt vagy egy kis vizet, Én elfogadom azt.

##### 27. vers
Óh, Kunti fia, ajánld fel Nekem mindazt, amit cselekszel,  
eszel, elajándékozol, valamennyi vezekléseddel együtt!

##### 28. vers
Ily módon megszabadulsz a jó és a rossz cselekedetek összes  
visszahatásától, s a lemondás ezen elvével felszabadulsz,  
és eljutsz Hozzám.

##### 29. vers
Én mindenkivel szemben egyenlő vagyok: senkire sem  
irigykedem, és olyan sincs, akivel pártoskodnék. De aki  
odaadással szolgál Engem, az Bennem van, a barátja vagyok, s  
Nekem is barátom ő.

##### 30. vers
Még ha valaki a legszörnyűbb tettet is követi el, ha odaadó  
szolgálatot végez, szentnek kell tekinteni, mert a helyes  
utat járja.

##### 31. vers
Hamarosan tisztességessé válik, és maradandó békét ér el.  
Óh, Kaunteya, hirdesd bátran, az Én hívem nem vész el soha!

##### 32. vers
Óh, Partha, legyen az bárki: nő, kereskedő, vagy alacsony  
család szülötte, ha oltalmat keres Nálam, elérheti a  
legfelsőbb rendeltetési helyet.

##### 33. vers
Akkor hát mennyivel jobbak a brahmanák, az igazak, a bhakták  
és a szent királyok! Ők ebben az ideiglenes és nyomorúságos  
világban szeretettel szolgálnak Engem.

##### 34. vers
Elmédben gondolj mindig Rám, légy bhaktám, ajánld  
hódolatodat Nekem, és imádj Engem! A Bennem való teljes  
elmélyüléssel biztosan eljutsz Hozzám.



### Tizedik fejezet
#### Az Abszolút fensége

##### 1. vers
A Legfelsőbb Úr szólt:  
Óh, kedves barátom, erőskarú Arjuna, figyelj ismét abszolút  
szavaimra, melyeket a te érdekedben szólok, s melyek  
megörvendeztetnek majd.

##### 2. vers
A félistenek serege és a kiváló szentek sem ismerik  
származásomat, mert Én vagyok mindnyájuk eredete minden  
tekintetben.

##### 3. vers
Aki Engem megszületetlennek, kezdet nélkülinek és az összes  
világ Legfelsőbb Urának ismer, az a többi halandótól  
eltérően mentes az illúziótól és minden bűntől.

##### 4-5. vers
Értelem, tudás, kétségtől és tévhittől való mentesség,  
megbocsátás, igazmondás, önszabályozás, nyugalom, gyönyör és  
fájdalom, születés és halál, félelemnélküliség,  
erőszaknélküliség, kiegyensúlyozottság, elégedettség,  
vezeklés, adományozás, hírnév és becstelenség - egyedül  
Tőlem származik mindez.

##### 6. vers
A hét nagy bölcs, s az őket megelőző másik négy tudós,  
valamint a Manuk [az emberiség atyái] az Én elmémből  
születtek, s e bolygók összes lénye tőlük származik.

##### 7. vers
Aki igazán ismeri az Én dicsőségemet és hatalmamat, az  
vegyítetlen odaadó szolgálatba fog - ehhez semmi kétség sem  
fér.

##### 8. vers
Én vagyok az eredete a lelki és az anyagi világnak, minden  
Belőlem árad. A bölcsek, akik tudva tudják ezt, megkezdik  
odaadó szolgálatukat, és tiszta szívből imádnak Engem.

##### 9. vers
Tiszta híveim gondolatai Bennem lakoznak, életüket Nekem  
ajánlották fel. Nagy örömöt, elégedettséget élveznek ők,  
amikor felvilágosítják egymást, és Rólam társalognak.

##### 10. vers
Akik szüntelen odaadással élnek, és szeretettel imádnak  
Engem, azoknak megadom azt az értelmet, amellyel eljuthatnak  
Hozzám.

##### 11. vers
Együttérzésből szívükben lakozom, s a tudás fénylő  
lámpásával szétoszlatom a tudatlanságból származó  
sötétséget.

##### 12-13. vers
Arjuna szólott:  
Te vagy a Legfelsőbb Brahman, a legvégső hajlék, a tisztító,  
az Abszolút Igazság és az örök isteni Személy. Te vagy az  
ősi Isten, transzcendentális és eredeti, és Te vagy a  
megszületetlen, mindent átható szépség. Narada, Asita,  
Devala és Vyasa, valamint minden más nagy bölcs ezt hirdeti  
Rólad, és most Te Magad is ezt mondod nekem.

##### 14. vers
Óh, Krsna, igazságként fogadom el mindazt, amit nekem  
elmondtál. Sem a félistenek, sem pedig a démonok nem ismerik  
személyedet, óh, Uram.

##### 15. vers
Bizony egyedül csak Te ismered Magad képességeid által, óh,  
mindenek eredete, lények Ura, istenek Istene, óh, Legfelsőbb  
Személy, univerzum Ura!

##### 16. vers
Kérlek, beszélj nekem részletesen isteni erőidről, melyek  
által áthatod a világokat, és bennük lakozol!

##### 17. vers
Óh, Legfelsőbb Misztikus, hogyan lehet Téged megismerni a  
szüntelen meditálás folyamatával? Óh, Magasztos Úr, milyen  
sajátságos formákban elmélkedjem Rajtad?

##### 18. vers
Kérlek, beszélj még egyszer részletesen hatalmas  
képességeidről és dicsőségedről, mert sohasem fáradok bele  
ambróziás szavaid hallgatásába.

##### 19. vers
A Magasztos Úr szólott:  
Jó, beszélni fogok neked, óh, Kuruk legjobbja, csodálatos  
megnyilvánulásaimról, de csak a legfontosabbakról, mert  
fenségemnek nincsen határa.

##### 20. vers
Óh, Gudakesa, Én vagyok a Lélek, aki ott lakozik minden  
élőlény szívében. Én vagyok minden lény kezdete, közepe és  
vége.

##### 21. vers
Az Adityák közül Visnu, a csillagok közül a ragyogó Nap  
vagyok. A Marutok közül Marici, a világító égitestek közül  
pedig a Hold.

##### 22. vers
A Vedák közül a Sama-veda vagyok, a félistenek közül Indra,  
az érzékek közül az elme, s Én vagyok az életerő [tudat]  
minden élőlényben.

##### 23. vers
A Rudrák közül az Úr Siva vagyok, a Yaksák és Raksasák közül  
a vagyon ura, Kuvera, a Vasuk közül a tűz [Agni], a hegyek  
közül Meru.

##### 24. vers
Óh, Arjuna, tudd meg, hogy a papok közül Brhaspati főpap, az  
odaadás ura vagyok. A generálisok közül Skanda, a háború  
ura, a vízgyűjtők közül az óceán.

##### 25. vers
A nagy bölcsek közül Bhrgu, a vibrációkban a  
transzcendentális om vagyok. Az áldozatokból a Szent Nevek  
vibrálása [japa], a mozdíthatatlan dolgok közül a Himalája.

##### 26. vers
Valamennyi fa közül a szent fügefa, a félisten-bölcsek közül  
Narada, a félistenek énekesei közül Citraratha, a tökéletes  
lények közül Kapila vagyok.

##### 27. vers
Tudd meg, hogy a lovak közül az óceánból származó, a  
halhatatlanság elixírjéből született Uccaihsrava vagyok. A  
királyi elefántok közül Airavata, az emberek közül a király.

##### 28. vers
A fegyverek közül a villám, a tehenek közül surabhi, a  
mértéktelen tejelő, az ősnemzők közül Kandarpa, a szerelem  
istene, a kígyók közül a legnagyobb, Vasuki vagyok.

##### 29. vers
A felsőbb bolygóbeli Naga kígyók közül Ananta, a vízi  
istenségek közül Varuna, az eltávozott ősök közül Aryama, s  
a törvényt hozók közül Yama, a halál ura vagyok.

##### 30. vers
A Daitya démonok közül az odaadó Prahlada, a hódítók közül  
az idő, a vadállatok közül az oroszlán, a madarak közül  
Garuda, Visnu tollas hordozója vagyok.

##### 31. vers
A tisztító dolgok közül a szél, a fegyverforgatók közül  
Rama, a halfajták közül a cápa, a folyóvizek közül a Gangesz  
vagyok.

##### 32. vers
Óh, Arjuna, az összes teremtmény közül Én vagyok a kezdet, a  
közép és a vég. A tudományok közül az önvalóról szóló lelki  
tudomány, a logikában a végső igazság vagyok.

##### 33. vers
A betűkből az A, az összetett szavakban a kettős szó vagyok,  
de Én a kimeríthetetlen időként is létezem. A teremtők közül  
Brahma vagyok, kinek sokarcú feje minden irányban lát.

##### 34. vers
Én vagyok a mindenkit elpusztító halál, és a jövőben  
keletkező dolgok létrehozója. A nők közül hírnév, szerencse,  
beszéd, memória, értelem, hűség és türelem vagyok.

##### 35. vers
A himnuszok közül az Úr Indrának énekelt Brhat-sama vagyok.  
A versek közül Én vagyok a Gayatri, amit a brahmanák  
vibrálnak naponta. A hónapok közül az aratás hónapja, az  
évszakok közül a virágot fakasztó tavasz vagyok.

##### 36. vers
A csalások közül a szerencsejáték, a ragyogók között a  
ragyogás, de Én vagyok a győzelem, a kaland és az erősek  
ereje is.

##### 37. vers
Vrsni leszármazottai közül Vasudeva, a Pandavák között  
Arjuna, a bölcsek közül Vyasa, s a nagy gondolkodók közül  
Usana vagyok.

##### 38. vers
A büntetések közül a büntetés lesújtó botja, a győzelemre  
vágyók közül az erkölcs, a csend formájában a titkok őre, a  
bölcsek között a bölcsesség vagyok.

##### 39. vers
Óh, Arjuna, ezenkívül Én vagyok minden lét teremtő magja.  
Nincsen olyan mozgó vagy mozdulatlan lény, ami létezhetne  
Nélkülem.

##### 40. vers
Óh, ellenség hatalmas legyőzője, isteni megnyilvánulásaim  
végtelenek. Amit felsoroltam neked, az töredéke csupán  
végtelen fenségemnek.

##### 41. vers
Tudd meg, hogy minden gyönyörű, dicsőséges és hatalmas  
teremtmény pompám szikrájából születik csupán.

##### 42. vers
De mire való ez a részletes tudomány, óh, Arjuna? Énem  
parányi töredékével áthatom, és fenntartom ezt az egész  
univerzumot.



### Tizenegyedik fejezet
#### Az univerzális forma

##### 1. vers
Arjuna szólott:  
Hallottam tanításod a titkos lelki témákról, melyeket  
irántam való kedvességből mondtál el nekem. Illúzióm most  
szertefoszlott.

##### 2. vers
Óh, Lótuszvirág-szemű, részletesen hallottam Tőled minden  
élőlény megjelenéséről és eltűnéséről, valamint  
kimeríthetetlen dicsőségedről.

##### 3. vers
Óh, minden személyiség legnagyobbja, óh, legfelsőbb forma,  
bár látom magam előtt valódi alakodat, mégis szeretném  
tudni, miképpen hatoltál ebbe a kozmikus megnyilvánulásba.  
Szeretném megpillantani azon formádat!

##### 4. vers
Óh, Uram, misztikus képességek mestere, ha úgy gondolod,  
hogy képes vagyok meglátni univerzális formádat, akkor  
kérlek, mutasd meg nekem azt az Éned!

##### 5. vers
Szólt a Magasztos Úr:  
Kedves Arjunám, Prtha fia, lásd hát fenségem, a sok  
százezernyi, változó isteni formát, melyek sokszínűek, mint  
a tenger.

##### 6. vers
Óh, Bharaták legjobbja, lásd hát az Adityák és Rudrák  
különféle megnyilvánulásait, a Marutokat, a két Asvint, és a  
többi sok csodát, amit még senki sem látott, vagy hallott  
ezelőtt!

##### 7. vers
Óh, Álom Legyőzője, bármit is kívánj megtekinteni, azon  
nyomban megláthatod e testben. Ez az univerzális forma képes  
megmutatni neked mindazt, amit most kívánsz, s amit majd a  
jövőben akarsz. Ebben a formában minden teljes.

##### 8. vers
Isteni szemet adok neked, amellyel megpillanthatod misztikus  
fenségemet; anélkül nem láthatsz meg Engem.

##### 9. vers
Sanjaya szólt:  
Óh, király, így szólt a Legfelsőbb, a misztikus képességek  
Ura, az Istenség Legfelsőbb Személyisége, majd  
megnyilvánította Arjunának univerzális formáját.

##### 10-11. vers
Arjuna végtelen sok szájat és szemet látott. A kép  
csodálatos volt. A formát isteni, vakító ékességek,  
felöltött fegyverek, és temérdek, rendezett öltözék  
díszítette. Teste illatos kenőcsökkel bekenve, gyönyörű  
virágfüzérekkel ékesítve. Az egész elragadó, mindenhová  
kiterjedő és végtelen volt.

##### 12. vers
Ha sok ezer Nap egyszerre lángolna fel az égen, az  
közelítené csak meg a Legfelsőbb Személy univerzális  
formájának ragyogását.

##### 13. vers
És akkor Arjuna megláthatta a világegyetem sok ezer részre  
osztott, végtelen kiterjedéseit, mind egy helyen, az Úr  
univerzális formájában.

##### 14. vers
A zavart és megdöbbent Arjuna a csodálattól lenyűgözve,  
égnek álló hajjal, összetett kézzel tiszteletét kezdte  
ajánlani a Legfelsőbb Úrnak.

##### 15. vers
Arjuna szólt:  
Kedves Uram, testedben látom egybegyűlve az összes félistent  
és a különféle élőlényeket. Látom Brahmát, amint a  
lótuszvirágon ül, látom Sivát, valamint sok bölcset és  
isteni kígyót.

##### 16. vers
Óh, kozmosz Ura, univerzális testedben minden oldalról sok-  
sok vég nélkül kiterjedő formát, gyomrot, szájat és szemet  
látok. Mindezeknek nincs sem kezdete, sem vége, sem közepe.

##### 17. vers
Nehéz a különféle koronákkal, buzogányokkal és csakrákkal  
ékesített formádat nézni, mert vakítóan ragyog, mérhetetlen  
és izzó, mint a Nap.

##### 18. vers
Te vagy a legvégső cél, az univerzumokban a legkiválóbb,  
kimeríthetetlen, s a legősibb. Te vagy a múlhatatlan vallás  
fenntartója, az örökkévaló Istenség Személyisége.

##### 19. vers
Te vagy a kezdet, a közép és a vég nélküli forrás. Számtalan  
karod van, a Hold és a Nap nagy, végtelen számú szemeid közé  
tartozik. Látom, a szádból izzó láng lövell, s ragyogásod  
által melegíted ezt az egész univerzumot.

##### 20. vers
Habár egy vagy, kiterjedtél az égben, a bolygókban, s a  
köztük levő űrben egyaránt. Óh, Nagy Lélek, félelmetes  
formádat szemlélve látom, hogy mind a három bolygórendszer  
lakosai megzavarodtak.

##### 21. vers
Az összes félisten meghódol Előtted, s Beléd hatolnak.  
Nagyon félnek, s összetett kézzel védikus himnuszokat  
zengenek.

##### 22. vers
Csodálkozva szemlélnek Téged az Úr Siva különféle  
megnyilvánulásai, valamint az Adityák, a Vasuk, a Sadhyák, a  
Visvadevák, a két Asvin, a Marutok, az ősatyák, a  
Gandharvák, a Yaksák, az Asurák és a tökéletessé vált  
félistenek.

##### 23. vers
Óh, Hatalmas-karú, bolygóján az összes félisten zavartan  
szemléli számtalan arcod, szemed, karod, gyomrod, lábad és  
rettenetes fogaid. Én is megdöbbentem, akárcsak ők.

##### 24. vers
Óh, mindent-átható Visnu! Nem vagyok képes tovább  
fenntartani lelki egyensúlyomat. Félek eget betöltő, ragyogó  
színeid, valamint izzó szemeid és szájaid láttán.

##### 25. vers
Óh, urak Ura, világok menedéke, kérlek, légy kegyes hozzám!  
Lángoló halotti arcaid és félelmetes fogaid látványa elűzte  
lelki békémet, teljesen megzavarodtam.

##### 26-27. vers
Dhrtarastra összes fia, és a velük szövetséges királyok,  
Bhisma, Drona és Karna, valamint kiváló katonáink egytől-  
egyig a szájadba özönlenek. Borzadva látom, miként  
némelyikük koponyája szétmorzsolódik félelmetes, iszonyú  
fogaid között.

##### 28. vers
Mint folyók az óceánba, úgy ömlenek e harcosok lángoló  
szájaidba, hogy ott megsemmisüljenek.

##### 29. vers
Látom az embereket teljes sebességgel torkodba rohanni,  
miként az éjjeli lepkék is fejvesztetten a tűzbe szállanak.

##### 30. vers
Óh, Visnu, lángoló nyelveiddel minden irányban elpusztítasz  
mindenkit, s felmérhetetlen sugaraid beragyogják az  
univerzumot. Perzselvén a világot, Te jelen vagy mindenütt.

##### 31. vers
Óh, urak Ura, ily félelmetes forma, kérlek, áruld el nekem,  
ki vagy Te! Hódolatomat ajánlom Neked, s esedezem, légy  
kegyes hozzám! Küldetésedet nem ismerem, de vágyom arra,  
hogy halljak róla!

##### 32. vers
Szólt a Magasztos Úr:  
Idő vagyok, világok pusztítója. Azért jöttem, hogy az összes  
embert foglalkoztassam. Te és a többi Pandava kivételével  
mindkét fél harcosai meg fognak semmisülni.

##### 33. vers
Kelj fel hát, készülj a harcra! Óh, Savyasacin, virágzó  
királyságot fogsz élvezni ellenségeid legyőzése után. Én már  
halálra ítéltem őket, te csupán eszköz lehetsz a harcban.

##### 34. vers
A hatalmas vitézek, mint például Drona, Bhisma, Jayadratha  
és Karna, már mind elpusztultak. Harcolj csak, s ne aggódj,  
győzedelmeskedni fogsz ellenségeid felett!

##### 35. vers
Így szólt Sanjaya Dhrtarastrához:  
Óh, király, Arjuna reszketett, midőn e szavakat hallotta az  
Istenség Legfelsőbb Személyiségétől, majd összetette kezét,  
s félelemmel telve, elcsukló hangon eképpen szólott:

##### 36. vers
Óh, Hrsikesa, Neved hallatára örömtelivé válik a világ, s  
így mindenki ragaszkodni fog Hozzád. A tökéletessé vált  
lények tiszteletteljes hódolatukat ajánlják, míg a démonok  
szerteszét menekülnek. Mindez így van rendjén.

##### 37. vers
Óh, Nagylelkű, óh, Határtalan, miért ne ajánlják hát  
hódolatukat Neked, ki még Brahmánál is felsőbbrendű vagy? Te  
vagy az eredeti mester, óh, univerzum menedéke,  
legyőzhetetlen forrás, minden ok oka, aki transzcendentális  
ehhez az anyagi megnyilvánuláshoz képest.

##### 38. vers
Te vagy az eredeti Személy, a Legfelsőbb Isten, a  
megnyilvánult kozmikus világ egyetlen oltalma. Tudsz  
mindent, s Te vagy mindaz, amit meg kell ismerni. Te felette  
állsz az anyagi kötőerőknek. Óh, végnélküli forma, Te hatod  
át az egész kozmikus megnyilvánulást.

##### 39. vers
Te vagy a levegő, a tűz, a víz, és Te vagy a Hold! Te vagy a  
Legfelsőbb Irányító, Te vagy a Brahma, a nagyatya. Ezért  
tiszteletteljes hódolatomat ajánlom Neked újra meg újra -  
ezerszeresen.

##### 40. vers
Hódolatom elölről, hátulról és minden oldalról! Óh, kötetlen  
erő, Te vagy a korlátlan hatalom mestere! Mindent-áthatóként  
Te vagy a minden!

##### 41-42. vers
A múltban nem tudtam dicsőségedről, ezért csupán így  
szólítottalak: "Óh, Krsnám; óh, Yadavám; kedves barátom!"  
Kérlek, nézd el, bármit is tettem bolondságomban vagy  
szeretetemben! Tréfálkozván, sokszor voltam tiszteletlen  
Veled szemben, miközben együtt pihentünk, egy ágyban  
feküdtünk, vagy együtt ettünk; néha kettesben, néha pedig a  
többi barátunk előtt. Kérlek, bocsásd meg minden vétkem!

##### 43. vers
Te vagy az atyja a teljes kozmikus megnyilvánulásnak, Te  
vagy az imádandó lelki tanítómester. Senki sem egyenrangú  
Veled, és senki sem válhat eggyé Veled. Mérhetetlen vagy a  
három világon belül.

##### 44. vers
Te vagy a Legfelsőbb Úr, aki minden élőlény számára  
imádandó. Ezért hát leborulok, hogy a tiszteletemet  
ajánljam, és kegyedért esedezem. Kérlek, nézd el, bármilyen  
hibát is követtem el Veled szemben, s légy türelmes hozzám,  
mint apa a fiához, barát a pajtásához, szerető a kedveséhez!

##### 45. vers
Boldog vagyok az eddig sohasem látott univerzális forma  
megtekintése után, de ugyanakkor félelem gyötri elmémet.  
Kérlek hát, részesíts kegyedben, s fedd fel ismét eredeti  
formádat, mint az Istenség Személyisége, óh, urak Ura,  
univerzum hajléka!

##### 46. vers
Óh, ezerkarú, óh, univerzális Úr, szeretnélek négykarú  
formádban látni, ékes sisakkal fejeden, kezeidben buzogányt,  
csakrát, kagylókürtöt és lótuszvirágot tartván. Nagyon  
vágyódom, hogy ebben a formádban lássalak!

##### 47. vers
A Magasztos Úr szólt:  
Kedves Arjunám, boldogan mutattam meg belső energiám által  
az univerzális formát. Előtted még senki sem látta ezt, a  
végtelent és vakítóan ragyogót.

##### 48. vers
Óh, Kuru harcosok legjobbja, előtted senki sem láthatta  
univerzális formámat, mert azt nem lehet megpillantani a  
Vedák tanulmányozásával, áldozatok végrehajtásával vagy  
hasonló cselekedetekkel. Egyedül te láthattad meg azt.

##### 49. vers
Az elméd nyugtalanná vált szörnyű arculatom láttán. Most  
legyen hát vége ennek! Kedves bhaktám, szabadulj meg minden  
aggodalomtól, hogy megbékélt elmével megpillanthasd a kívánt  
formát.

##### 50. vers
Sanjaya e szavakkal fordult Dhrtarastrához:  
Ezeket mondta Krsna, az Istenség Legfelsőbb Személyisége  
Arjunának, majd nagylelkűen felfedte előbb a négykarú, végül  
a valódi, gyönyörűséges kétkarú formáját, ily módon  
lelkesítve a megrettent Arjunát.

##### 51. vers
Amikor Arjuna megpillantotta Krsnát eredeti formájában, így  
szólt:  
Látván emberhez hasonló, gyönyörű formád, elmém  
megnyugodott, s visszatért eredeti lelkiállapotom.

##### 52. vers
Szólt a Magasztos Úr:  
Kedves Arjunám, nagyon nehéz megpillantani ezt a formám,  
amit most látsz. Még a félistenek is állandóan lesik az  
alkalmat, hogy megláthassák ezt a számukra annyira kedves  
formát.

##### 53. vers
Amit most transzcendentális szemeddel felfogsz, azt nem  
lehet meglátni vagy megérteni csupán a Vedák  
tanulmányozásával, sem komoly vezeklések végzésével, sem  
adományozással, sem rituális imádattal. Az efféle folyamatok  
által lehetetlen eredeti formámban megpillantani Engem.

##### 54. vers
Óh, kedves Arjunám, ellenség fenyítője, csakis osztatlan  
odaadó szolgálat által lehet Engem igazán megérteni. Egyedül  
így lehet közvetlenül meglátni Engem, úgy, ahogyan előtted  
állok. Ily módon lehet csak behatolni a Rólam szóló tudás  
misztériumába.

##### 55. vers
Kedves Pandava, aki tiszta, odaadó szolgálatomban él,  
mentesen előző tetteinek szennyétől és az elmebeli  
spekulációtól, és barátja minden élőlénynek - az biztosan  
eljut Hozzám.



### Tizenkettedik fejezet
#### Az odaadó szolgálat

##### 1. vers
Arjuna így kérdezett:  
Ki tekinthető tökéletesebbnek: aki mindig megfelelően imád  
Téged az odaadó szolgálatban, vagy aki a személytelen  
Brahmant, a megnyilvánulatlant imádja?

##### 2. vers
A Magasztos Úr szólt:  
Aki elméjét személyes formámra rögzíti, s mindig nagy,  
transzcendentális hittel imád Engem, azt a  
legtökéletesebbnek tekintem Én.

##### 3-4. vers
De akik az érzékek szabályozásával, s azáltal, hogy  
egyenlőek mindenkivel szemben, teljesen az Abszolút Igazság  
személytelen aspektusát, a megnyilvánulatlant imádják, amely  
túl van az érzékek felfogásán, s mindent-átható,  
felfoghatatlan és mozdulatlan, az ilyen személyek, akik  
mindenki jólétéért fáradoznak - végül is elérnek Engem.

##### 5. vers
Rendkívül nehéz előrehaladniuk azoknak, akiknek elméje a  
Legfelsőbb személytelen, megnyilvánulatlan aspektusához  
vonzódik. Ezen az úton mindig nagyon fáradságos az  
előrejutás a megtestesült lények számára.

##### 6-7. vers
Óh, Prtha fia, gyorsan megszabadítom a születés és halál  
óceánjából azt, aki minden tettét Nekem felajánlva Engem  
imád, eltérés nélkül átadja magát Nekem, odaadó szolgálatban  
él, és elméjét Rám szögezve mindig Rajtam meditál.

##### 8. vers
Elmédet szögezd Rám, az Istenség Legfelsőbb Személyiségére,  
és Velem kapcsolatban használd minden értelmedet; így  
kétségtelen, hogy mindig Velem fogsz élni.

##### 9. vers
Kedves Arjunám, gazdagság meghódítója, ha képtelen vagy  
elmédet eltérés nélkül Rám szögezni, akkor kövesd a bhakti-  
yoga szabályozó elveit. Ily módon majd felébred a vágy  
benned, hogy elérj Engem.

##### 10. vers
Ha nem tudod gyakorolni a bhakti-yoga szabályait, akkor  
próbálj csak Nekem dolgozni, mert ha Értem cselekszel, akkor  
majd eléred a tökéletes szintet.

##### 11. vers
Ha képtelen vagy ilyen tudatban dolgozni, akkor próbálj  
lemondani munkád minden gyümölcséről, s horgonyozz az  
önvalóban.

##### 12. vers
Ha ezt sem tudod megtenni, akkor fogj a tudás művelésébe. A  
meditáció azonban jobb a tudásnál, a meditációnál pedig a  
munka gyümölcseiről való lemondás, mert ezáltal lelki  
nyugalomhoz jut az ember.

##### 13-14. vers
Aki nem irigy, hanem minden élőlény kedves barátja, nem  
képzeli tulajdonosnak magát, mentes a hamis egotól, azonos a  
boldogságban és boldogtalanságban, mindig elégedett, odaadó  
szolgálatban él, eltökélten igyekszik, elméje és értelme  
egyetértésben van Velem, s az Én bhaktám - az nagyon kedves  
Számomra.

##### 15. vers
Aki nem okoz problémát senkinek sem, az aggodalom nem  
zavarja, s változatlan úgy a boldogságban, mint a  
boldogtalanságban - az nagyon kedves Nekem.

##### 16. vers
Az a bhaktám, aki nem függ a tettek szokásos folyásától,  
tiszta, ügyes, gondok nélküli, mentes minden fájdalomtól, s  
egy tettében sem törekszik a munka gyümölcsére - az nagyon  
kedves Nekem.

##### 17. vers
Az olyan bhakta, aki nem vonzódik az anyagi örömhöz, de nem  
is gyűlöl, nem bánkódik és nem vágyakozik, lemond úgy a  
kedvező, mint a kedvezőtlen dolgokról - az nagyon kedves  
Nekem.

##### 18-19. vers
Aki egyenlő barátaival és ellenségeivel szemben,  
kiegyensúlyozott a tiszteletben és szégyenben, hidegben és  
melegben, boldogságban és boldogtalanságban, jó és rossz  
hírben, mindig mentes az anyagi társulás szennyeződésétől,  
állandóan csendes, mindennel elégedett, nem törődik  
semmilyen hajlékkal, szilárd a tudásban, és odaadó  
szolgálattal foglalja le magát - az nagyon kedves Nekem.

##### 20. vers
Az a bhakta, aki az odaadó szolgálat e maradandó útját  
járja, hittel szolgál, s Engem tekint legfelsőbb céljaként -  
az főleg nagyon kedves Nekem.



### Tizenharmadik fejezet
#### A prakrti, a purusa és a tudat

##### 1-2. vers
Arjuna szólt:  
Kedves Krsna, szeretném megérteni a prakrtit, a purusát, a  
ksetrát, a ksetrajnát, a jnanát és a jneyamot.  
A Magasztos Úr így válaszolt:  
Óh, Kunti fia, az anyagi testet hívják ksetrának, ismerőjét  
pedig ksetrajnának.

##### 3. vers
Óh, Bharata leszármazottja, értsd meg, hogy szintén Én  
vagyok ksetrajna minden testben. Jnanának a testre, valamint  
annak birtokosára vonatkozó tudást hívják. Ez az Én  
véleményem.

##### 4. vers
Kérlek, halld most részletes leírásom a tett mezejéről,  
annak felépítéséről, változásairól, keletkezéséről,  
ismerőjéről és hatásairól.

##### 5. vers
A különféle bölcsek a Veda könyvekben [főleg a Vedanta-  
sutrában] írnak a tettek ismerőjéről és a tudásról, amely a  
tettek mezejéről szól, s ezt nagyon logikusan ok és  
okozatként mutatják be.

##### 6-7. vers
Az öt durva fizikai elem, a hamis ego, az értelem, a  
megnyilvánulatlan, a tíz érzék, az elme, az öt érzéki tárgy,  
vágy, irtózat, boldogság, az aggregátum, a léttünetek és a  
meggyőződések - ezeket együttesen a tettek mezejének és  
visszahatásainak tekintik.

##### 8-12. vers
Alázatosság, büszkeség [nélküliség](#nélküliség), erőszak nélküliség, béketűrés,  
egyszerűség, egy hiteles lelki tanítómester elfogadása,  
tisztaság, kitartás, önszabályozás, az érzékkielégítés  
tárgyairól való lemondás, mentesség a hamis egotól, a  
születés, öregség, betegség és halál okozta bajok meglátása,  
nem kötődés a gyermekekhez, feleséghez, otthonhoz és a  
többihez, valamint kiegyensúlyozottság a kívánt és a nem  
kívánt esetekben, állandó és vegyítetlen odaadás Irántam,  
elhagyatott helyen való élés, elkülönülés az emberek  
általános tömegétől, az önmegvalósítás fontosságának  
felismerése és az Abszolút Igazság utáni filozófiai kutatás  
\- ezt mind tudásnak nyilvánítom, az ezzel ellenkezőt pedig  
tudatlanságnak.

##### 13. vers
Most megmagyarázom a jneyamot, melynek ismeretével  
megízlelheted a halhatatlanságot, a kezdet nélkülit, a Nekem  
alárendeltet. Neve Brahman, vagyis lélek, s ez túl van az  
anyagi világ ok és okozat törvényén.

##### 14. vers
Mindenhová elnyúlnak karjai és lábai, arcai és szemei  
mindenhol jelen vannak, s mindent hall - így létezik a  
Felsőlélek.

##### 15. vers
A Felsőlélek az eredeti forrása minden érzéknek, ám Ő mégis  
érzékek nélküli. Bár Ő minden lény fenntartója, mégis  
kötetlen. A természet fölött áll, ugyanakkor az anyagi  
természet összes kötőerejének mestere.

##### 16. vers
A Legfelsőbb Igazság kívül is, belül is, a mozgóban és a  
mozdulatlanban is létezik. Ő túl van a látás és a tudás  
anyagi érzékszervének hatalmán. Bár nagyon-nagyon távol van,  
mégis megtalálható mindenki közelében is.

##### 17. vers
Bár a Felsőlélek felosztottnak tűnik, valójában ez soha  
sincs így: Ő egy. Habár valamennyi élőlény fenntartója,  
tudni kell Róla, hogy mégis Ő az, aki elpusztít és megteremt  
mindent.

##### 18. vers
Ő a fényforrása minden fénylő tárgynak, túl van az anyag  
sötétségén és megnyilvánulatlan. Ő a tudás tárgya és célja.  
Mindenki szívében jelen van.

##### 19. vers
Összefoglalóan leírtam a tettek mezejét, a tudást, valamint  
a tudás tárgyát. Teljességében csak a bhaktáim érthetik meg  
ezeket, s így elérhetik az Én természetemet.

##### 20. vers
Tudni kell, hogy az anyagi természet és az élőlények kezdet  
nélküliek. Változásaik, valamint a három kötőerő az anyagi  
természet termékei.

##### 21. vers
Úgy mondják, a természet az oka minden anyagi tettnek és  
visszahatásnak, míg az élőlény a szenvedések és élvezetek  
okozója a világban.

##### 22. vers
Ily módon élvezi az anyagi világgal kapcsolatba került  
élőlény a természet három kötőerejének termékeit. A gunákkal  
való társulás következtében különféle fajokban születik meg,  
s hol jó, hol rossz éri őt.

##### 23. vers
Az anyagi testben van egy másik, egy transzcendentális  
élvező is - az Úr, a Legfelsőbb Birtokos, aki  
felülvigyázóként és engedélyezőként létezik, s akit  
Felsőlélekként ismernek.

##### 24. vers
Aki megérti az anyagi természetről, az élőlényről és a  
természet kötőerőinek egymásra hatásáról szóló filozófiát,  
az biztosan felszabaduláshoz jut. Az ilyen személy nem fog  
újra megszületni ebben a világban, függetlenül a jelenlegi  
helyzetétől.

##### 25. vers
A Felsőlelket néhányan meditáció által, egyesek a tudás  
művelése révén, mások pedig a gyümölcsöző vágyaktól mentes  
munka segítségével látják meg.

##### 26. vers
Azután vannak olyanok is, akik másoktól hallottak a  
Legfelsőbb Személyről, s bár nem jártasak a lelki tudásban,  
elkezdték imádni Őt. Ők is túljutnak a halál birodalmán, s  
ezt éppen annak a képességüknek köszönhetik, hogy a hiteles  
forrásokra hallgattak.

##### 27. vers
Óh, Bharaták vezére, minden létező, mozgó és mozdulatlan  
egyaránt, csupán összetevője a tettek mezejének és az azt  
ismerőnek.

##### 28. vers
Aki minden testben látja az egyéni lelket kísérő Paramatmát,  
és aki megérti, hogy sem az egyéni lélek, sem pedig a  
Felsőlélek nem semmisül meg soha, az valóban lát.

##### 29. vers
Aki a Felsőlelket minden élőlényben, mindig, mindenhol  
egyenlőnek látja, az nem degradálódik elméje által, s így  
eléri a legvégső célt.

##### 30. vers
Aki látja, hogy minden tettet az anyagi természet alkotta  
test hajt végre, és az önvaló nem tesz semmit, az valóban  
lát.

##### 31. vers
Amikor a bölcs ember többé nem látja a különbségeket, melyek  
a különféle anyagi testeknek tudhatók be, akkor eljut a  
Brahman-felfogáshoz, s így meglátja, hogy az élőlények  
mindenhová elterjednek.

##### 32. vers
Az örökkévalóság látomásával rendelkezők tudják, hogy a  
lélek transzcendentális, örökké létező, s túl van a  
természet kötőerőin. Óh, Kunti fia, a lélek nem cselekszik  
soha, és nem is kötődik, habár kapcsolatban áll az anyagi  
testtel.

##### 33. vers
Finom fizikai természetéből adódóan az éter nem keveredik  
semmivel, bár mindent áthat. Hasonlóan, a lélek sem vegyül a  
testtel, bár abban foglal helyet.

##### 34. vers
Óh, Bharata fia, ahogy a Nap egyedül beragyogja ezt az egész  
bolygórendszert, úgy világítja meg belülről a lélek az egész  
testet a tudat sugaraival.

##### 35. vers
Aki tudatosan látja a különbséget a tettek mezeje és annak  
tulajdonosa között, s képes megérteni a felszabadulás  
folyamatát az anyagi kötelékek alól, az szintén eléri a  
Legfelsőbbet.



### Tizennegyedik fejezet
#### Az anyagi természet három kötőereje

##### 1. vers
A Magasztos Úr szólt:  
Ismét kinyilvánítom neked ezt a legfelsőbb bölcsességet, a  
tudományok legkiválóbbját, melyet megismervén minden bölcs  
elérte a legmagasabb tökéletességet.

##### 2. vers
E tudásban biztos menedéket találván az ember elérheti a  
transzcendentális természetet, amely az Én természetemhez  
hasonló. Így nem születik meg az újabb teremtéskor, s az  
anyagi világ megsemmisülése sem fogja nyugtalanítani.

##### 3. vers
Óh, Bharata fia, a Brahmanként ismert teljes anyagállomány  
az anyaméh, amit Én termékenyítek meg, így adván lehetőséget  
az élőlénynek a születésre.

##### 4. vers
Óh, Kunti fia, tudni kell, hogy minden faj születés által  
jöhet létre, s Én vagyok a magot adó Atya.

##### 5. vers
Óh, Erőskarú, az anyagi természet három kötőerőből áll:  
jóság, szenvedély és tudatlanság. Az élőlény alárendeltjévé  
válik e kötőerőknek, mihelyt kapcsolatba kerül az anyagi  
természettel.

##### 6. vers
Óh, Bűntelen, mivel tisztább a többinél, a jóság minősége  
ragyogó, és megszabadítja az embert a bűnös cselekedetek  
visszahatásaitól. A jóságban élők tudást fejlesztenek ki, de  
ez és a boldogság fogalma megköti őket.

##### 7. vers
Óh, Kunti fia, tudd meg, hogy a szenvedély minősége a vég  
nélküli vágyból és kéjből születik, ezért az anyagi,  
gyümölcsöző tettekhez köti az embert.

##### 8. vers
Óh, Bharata fia, tudd meg hát, hogy a tudatlanság okozza az  
élőlények illúzióját. E kötőerőnek elmezavar, tunyaság és  
alvás az eredménye - így ejti rabul a feltételekhez kötött  
élőlényeket.

##### 9. vers
A jóság kötőereje a boldogsághoz, a szenvedély a tett  
gyümölcseihez, a tudatlanság pedig az elmezavarhoz láncolja  
az embert.

##### 10. vers
Óh, Bharata, néha a szenvedély kerül túlsúlyba, elnyomván a  
jóság minőségét, néha a jóság győzi le a szenvedélyt, máskor  
pedig a tudatlanság uralkodik a jóság és a szenvedély  
kötőerői felett. Ily módon mindig küzdelem folyik az  
elsőbbségért.

##### 11. vers
A jóság kötőereje akkor tapasztalható, amikor a test minden  
kapuját tudás ragyogja be.

##### 12. vers
Óh, Bharaták vezére, ha a szenvedély minősége van  
növekvőben, akkor erős ragaszkodás, féktelen vágy, bujaság  
és intenzív törekvés jelentkezik.

##### 13. vers
Óh, Kuruk öröme, a tudatlanság gyarapodásával elmezavar,  
illúzió, tétlenség és sötétség nyilvánul meg.

##### 14. vers
Ha valaki a jóság kötőerejében hal meg, akkor a tisztább  
felsőbb bolygókra jut.

##### 15. vers
A szenvedély minőségében távozó a munka gyümölcséért  
dolgozók között fog megszületni, aki pedig a tudatlanság  
kötőerejében hal meg, az az állatok világában születik újra.

##### 16. vers
A jóság kötőerejében cselekedvén megtisztul az ember. A  
szenvedély minőségében végzett munka szenvedést, a  
tudatlanságban végrehajtott tett pedig ostobaságot  
eredményez.

##### 17. vers
A jóság kötőerejéből igazi tudás keletkezik, a  
szenvedélyéből kapzsiság és fájdalom, a tudatlanságéból  
ostobaság, elmezavar és illúzió.

##### 18. vers
A jóság minőségében élők fokozatosan felfelé, a felsőbb  
bolygók irányába haladnak. Akiket a szenvedély köteléke  
jellemez, azok a földi bolygókon élnek, a tudatlanság rabjai  
pedig a pokoli világokba jutnak.

##### 19. vers
Lelki természetemet akkor értheted majd meg, amikor az  
összes tettben csak az anyagi természet kötőerőinek  
működését látod, s azt, hogy a Legfelsőbb Úr e kötőerők  
fölött áll.

##### 20. vers
Ha a megtestesült lény képes túljutni e három kötőerőn,  
akkor megszabadulhat a születéstől, haláltól, öregségtől és  
a velük járó fájdalmaktól, s élvezheti a lelki élet  
nektárját még ebben az életben.

##### 21. vers
Arjuna kérdezett:  
Óh, kedves Uram, milyen jelekről ismerhetjük fel azt, aki a  
három kötőerő felett áll? Miképpen viselkedik az ilyen  
személy, s hogyan jut túl az anyagi természet kötőerőin?

##### 22-25. vers
A Magasztos Úr így válaszolt:  
Óh, Pandava, az olyan emberről mondják azt, hogy túljutott  
az anyagi természet kötőerőinek hatáskörén, aki nem gyűlöli  
a jelenlevő ragyogást, ragaszkodást, s illúziót, de nem is  
vágyik utánuk, ha nincsenek jelen; semleges, mert túl van a  
kötőerőkön; mindig rendíthetetlen marad, mert tudja, hogy  
csupán a kötőerők működnek; ugyanúgy tekint az örömre és a  
fájdalomra; egyenlőnek látja a földgöröngyöt, a kődarabot és  
az aranyrögöt; bölcsen egynek véli a dicséretet és a  
bírálatot; változatlan a becsben és a becstelenségben  
egyaránt; a barátot is és az ellenséget is ugyanúgy kezeli,  
és felhagyott minden gyümölcsöző próbálkozással.

##### 26. vers
Aki teljesen az odaadó szolgálattal foglalja le magát, és  
nem esik vissza semmilyen körülmények között, az egyszeriben  
túllép az anyagi természet kötőerőin, s így elér a Brahman  
síkjára.

##### 27. vers
Én vagyok a hajléka a személytelen Brahmannak, amely  
halhatatlan, elpusztíthatatlan, örök, és aminek a végső  
boldogság az igazi természete.



### Tizenötödik fejezet
#### A Legfelsőbb Úrról szóló yoga

##### 1. vers
Szólt a Magasztos Úr:  
Van egy banjanfa, amelynek gyökerei felfelé, ágai pedig  
lefelé nőnek, s melynek védikus himnuszok a levelei. Aki  
ismeri ezt a fát, az ismeri a Vedákat.

##### 2. vers
E faágak le és fel egyaránt nőnek, s az anyagi természet  
három kötőereje táplálja őket. Rügyei az érzékek tárgyai.  
Vannak olyan gyökerei is, melyek lefelé nőnek, s ezek az  
emberi társadalom gyümölcsöző cselekedeteihez kötődnek.

##### 3-4. vers
Ebben a világban lehetetlen meglátni e fa igazi formáját.  
Senki sem tudja, hol kezdődik és hol végződik, vagy hol van  
az alapja. De nagy elszántsággal, az elkülönülés fegyverével  
le kell dönteni. Azután fel kell kutatni azt a helyet, ahova  
egyszer eljutván soha többé nem kell visszatérni, s ott meg  
kell hódolni az Istenség Legfelsőbb Személyisége előtt, aki  
mindennek a kezdete, s akiben időtlen idők óta jelen van  
minden.

##### 5. vers
Aki mentes az illúziótól, az áltekintélytől és a hamis  
társulástól, megértette az örökkévalót, és felhagyott minden  
anyagi vággyal, megszabadult a boldogság és az aggodalom  
kettősségétől, s tudja, miképpen kell meghódolnia a  
Legfelsőbb Személy előtt - az eléri azt az örök birodalmat.

##### 6. vers
Az Én legfelsőbb hajlékomat nem Nap, Hold, vagy  
elektromosság ragyogja be. És legyen az bárki, ha egyszer  
eljut oda, többé már nem tér vissza az anyagi világba.

##### 7. vers
Ebben a feltételekhez kötött világban az élőlények az Én  
örökkévaló, parányi részeim. Feltételekhez kötött létük  
miatt nagyon keményen küzdenek a hat érzékszervvel, melyhez  
az elme is hozzátartozik.

##### 8. vers
Az anyagi világban az élőlény különböző életfelfogásait úgy  
viszi egyik testből a másikba, mint ahogyan a szél szállítja  
az illatot egyik helyről a másikra.

##### 9. vers
Így az élőlény egy újabb durva-fizikai testet kap, bizonyos  
fajta füllel, nyelvvel, orral és érintőszervvel, melyek az  
elme körül csoportosulnak. Ily módon élvezi az érzékek  
tárgyainak egy bizonyos csoportját.

##### 10. vers
Az ostoba nem tudja megérteni, miképpen képes az élőlény  
elhagyni testét, s azt sem, miféle testből merít örömet az  
anyagi természet kötőerőinek varázsa alatt. De aki a tudás  
szemével néz, az látja mindezt.

##### 11. vers
A törekvő transzcendentalista, aki az önmegvalósításnak él,  
világosan látja mindezt. De az önmegvalósítás folyamatát  
mellőző nem képes erre, bármennyire próbálkozzék is.

##### 12. vers
Tudd meg, hogy a világ sötétségét szétoszlató Nap ragyogása,  
a Holdnak sugárzása, tűznek fényessége is mind Tőlem árad.

##### 13. vers
Behatolok minden bolygóba, s az Én energiám tartja őket  
pályájukon. Holddá válva Én látom el a zöldségeket az élet  
ízes levével.

##### 14. vers
Én vagyok az emésztés tüze minden testben, és Én vagyok a  
ki- és bemenő életlevegő is, mely által a négyféle étel  
megemésztődik.

##### 15. vers
Én minden szívben ott lakozom. Tőlem jön az emlékezet, a  
tudás és a feledékenység. Én vagyok az, akit az összes Veda  
közül ismerni kell, hiszen Én vagyok a Vedanta szerkesztője  
és a Vedák ismerője.

##### 16. vers
Kétféle lény létezik: a gyarló és a tévedhetetlen. Az anyagi  
világban minden lény gyarló, a lelki világban pedig mindenki  
tévedhetetlen.

##### 17. vers
E kettőn kívül létezik a legnagyobb élő személyiség, Maga az  
Úr, aki behatolt a három világba, és fenntartja azokat.

##### 18. vers
Miután Én transzcendentális vagyok, túl a gyarlón és a  
csalhatatlanon, s mert Én vagyok a leghatalmasabb, ezért a  
Legfelsőbb Személyként magasztalnak Engem a Vedák és a  
világ.

##### 19. vers
Óh, Bharata fia, legyen az bárki, mindentudóként kell  
ismerni, ha kétség nélkül tudja Rólam, hogy Én vagyok az  
Istenség Legfelsőbb Személyisége, s ezért teljesen  
lefoglalja magát az odaadó szolgálattal.

##### 20. vers
Óh, Bűntelen, amit most feltártam előtted, az a Védikus  
Írások legmeghittebb része. Bárki is legyen, ha megérti ezt,  
bölccsé válik, és törekvését tökéletesség fogja koronázni.



### Tizenhatodik fejezet
#### Az isteni és démoni természet

##### 1-3. vers
A Magasztos Úr szólott:  
Félelemnélküliség, léttisztítás, a lelki tudás művelése,  
adományozás, önszabályozás, áldozatok végrehajtása, a Vedák  
tanulmányozása, vezeklés, egyszerűség, erőszak nélküliség,  
igazmondás, mentesség a haragtól, lemondás, békesség,  
idegenkedés a hibakereséstől, könyörületesség, mentesség a  
kapzsiságtól, kedvesség, szerénység, rendíthetetlen  
elszántság, életerő, megbocsátás, kitartás, tisztaság,  
valamint mentesség az irigységtől és a becsvágytól - óh,  
Bharata fia, ezek a transzcendentális tulajdonságok az  
isteni természettel megáldott ember jellemzői.

##### 4. vers
Óh, Partha, büszkeség, dölyf, beképzeltség, düh, durvaság és  
tudatlanság tartozik a démoni természethez.

##### 5. vers
A transzcendentális tulajdonságok elősegítik a  
felszabadulást, míg a démoniak kötöttséget eredményeznek. Ne  
aggódj, óh, Pandava, mert te isteni jellemmel születtél!

##### 6. vers
Óh, Prtha fia, kétféle teremtett lény van ebben a világban:  
az egyiket isteninek, a másikat démoninak hívják. Az isteni  
tulajdonságokról már bővebben szóltam. Hallj most Tőlem a  
démoniról is!

##### 7. vers
A démoni emberek nem tudják, mi a helyes és mi a helytelen  
cselekvés. Sem tisztaság, sem helyes viselkedés, sem pedig  
igazlelkűség nem található bennük.

##### 8. vers
Azt mondják, hogy ez a világ irreális, s nincsen alapja, sem  
irányító Istene. Szerintük a nemi vágy hozta létre, semmi  
más.

##### 9. vers
Az efféle végkövetkeztetéseket követve, az énüket vesztett,  
értelmetlen, démoni emberek kedvezőtlen, szörnyű tettekbe  
fognak, hogy romba döntsék a világot.

##### 10. vers
A kielégíthetetlen kéjnél, a gőgnél és hamis tekintélynél  
keresnek menedéket, a múlandó vonzza őket, s ily módon az  
illúzió hatása alatt mindig tisztátlan munkára tesznek  
fogadalmat.

##### 11-12. vers
Hiszik, hogy az élet végéig tartó érzékkielégítés az emberi  
civilizáció legfontosabb szüksége, ezért aggodalmuk nem  
ismer határt. Sok-sok ezer vágy, kéj és düh köti őket, s az  
érzékek kielégítéséhez szükséges pénzt illegális eszközökkel  
szerzik meg.

##### 13-15. vers
A démoni ember így gondolkodik: "Milyen nagy vagyonnal  
rendelkezem! A terveim szerint ez még egyre gyarapodni fog.  
Mind az enyém most, de a jövőben még több lesz... Volt egy  
ellenségem, de már megöltem. Előbb-utóbb a többivel is  
elbánok majd... Én vagyok mindennek az ura, mindennek az  
élvezője, tökéletes, hatalmas és boldog. Én vagyok a  
leggazdagabb, és arisztokratikus családból származom. Nincs  
nálam hatalmasabb és boldogabb... Áldozatokat hajtok majd  
végre, valamennyit adományozni is fogok, így élvezem majd az  
életet." Ily módon téveszti meg a démont a tudatlanság.

##### 16. vers
A számtalan aggodalomtól megzavarodva, a káprázatok  
szövevényébe keveredve, erősen kötődnek az érzéki örömökhöz,  
és ocsmány pokolba csúsznak.

##### 17. vers
Önelégültek, örökké szemtelenek, s a vagyontól és a hamis  
tekintélytől megmámorosodván néha áldozatokat hajtanak  
végre, de csak névleg, mellőzvén az Írások minden előírását  
és szabályát.

##### 18. vers
A démonok a hamis egonál, a hatalomnál, dölyfnél, bujaságnál  
és dühnél keresnek menedéket, gyalázzák az igazi vallást, és  
irigyek lesznek az Istenség Legfelsőbb Személyiségére, aki  
nemcsak mások testében, de az övékében is ott lakozik.

##### 19. vers
Az anyagi lét óceánjába, a különféle démoni fajok méhébe  
dobom a gyűlölködőket és gonoszokat, akik az emberiség alját  
képezik.

##### 20. vers
Óh, Kunti fia, ezek a balgák ismételten démoni fajokban  
fognak megszületni, Engem sohasem érhetnek el. Fokozatosan a  
lét legförtelmesebb fajtájába süllyednek.

##### 21. vers
Három kapu vezet a pokolba: kéj, düh és kapzsiság. Minden  
józan embernek meg kell válnia tőlük, mert a lélek  
degradálásához vezetnek.

##### 22. vers
Óh, Kaunteya, aki kikerülte a tudatlanság e három kapuját,  
az olyan tettekbe fog, melyek elősegítik az önmegvalósítást.  
Ily módon fokozatosan eléri a legvégső célt.

##### 23. vers
De aki félredobja az Írások szabályozó parancsait, és a  
kéjtől indítva a saját szeszélyeire hallgatva cselekszik, az  
sem a tökéletességet, sem a boldogságot, sem pedig a  
legvégső célt nem éri el.

##### 24. vers
Az Írások irányadásából kell megérteni, hogy mi a kötelesség  
és mi nem. Miután az ember megismerte e szabályokat,  
cselekedjék úgy, hogy fokozatosan fejlődhessék általuk.



### Tizenhetedik fejezet
#### A háromféle hit

##### 1. vers
Arjuna kérdezett:  
Óh, Krsna, mi a helyzet azokkal, akik nem követik az Írások  
elveit, hanem a saját elképzeléseik szerint imádnak? Melyik  
kötőerőben vannak ők; a jóságéban, a szenvedélyében vagy a  
tudatlanságéban?

##### 2. vers
A Legfelsőbb Úr szólott:  
A hit háromféle lehet: jó, szenvedélyes és tudatlan, attól  
függően, hogy a megtestesült lélekre melyik kötőerő  
jellemző. Hallj hát most ezekről!

##### 3. vers
Az ember egy bizonyos fajta hitet fejleszt ki, amelyik  
megegyezik azzal a kötőerővel, amelynek a hatása alatt áll.  
Úgy mondják: amilyen az élőlényre jellemző kötőerő, olyan a  
hite is.

##### 4. vers
A jóság kötőerejében élők a félisteneket, a szenvedélyben  
levők a démonokat, a tudatlanság kötelékének rabjai pedig a  
szellemeket és a hasonló lényeket imádják.

##### 5-6. vers
Tudd meg, hogy akik büszkeségből, önzésből, bujaságból és  
ragaszkodásból olyan szigorú vezeklésbe és  
önmegtartóztatásba fognak, melyet az Írások nem ajánlanak,  
akiket a szenvedély hajt, és sanyargatják testszerveiket,  
valamint a testen belül lakozó Felsőlelket, azokat  
démonokként ismerik.

##### 7. vers
Az étel, amiből mindenki részesül, szintén háromféle, az  
anyagi természet kötőerői szerint. Ugyanez vonatkozik az  
áldozásra, vezeklésre és adományozásra is. Most elmondom  
megkülönböztetésüket, figyelj jól!

##### 8-10. vers
A jóság minőségében levő étel meghosszabbítja az  
élettartamot, megtisztítja az ember létét, erőt, egészséget,  
boldogságot és elégedettséget ad. Az ilyen tápláló étel  
édes, lédús, zsíros és ízes. A túl keserű, túlságosan  
savanyú, sós, csípős, száraz és égető ételt a szenvedély  
kötőerejében levők kedvelik. Az ilyen étel fájdalmat,  
kedvetlenséget és betegséget okoz. A tudatlanság minőségében  
élők a fogyasztás előtt három óránál tovább főzött, ízetlen,  
állott, bűzös, rothadó és tisztátlan ételt szeretik.

##### 11. vers
Az áldozatok közül az van a jóság minőségében, amelyet a  
szilárd kötelességtudat és az Írások szabályai szerint  
hajtanak végre, anélkül, hogy ennek fejében valami jutalomra  
vágynának.

##### 12. vers
Óh, Bharaták legjobbja, a szenvedély kötőereje jellemzi azt  
az áldozatot, melyet valamilyen anyagi célból, haszonlesően  
és kérkedően hajtanak végre.

##### 13. vers
A tudatlanság kötőerejében lévőnek kell tekinteni az Írások  
parancsaival ellenszegülő áldozatot, amelyikben nem osztanak  
lelki ételt, nem zengenek himnuszokat, nem jutalmazzák meg a  
papokat, és amelyik hit nélküli.

##### 14. vers
A test fegyelmezése a Legfelsőbb Úr, a brahmanák, a lelki  
tanítómester, valamint az olyan feljebbvalók, mint a szülők  
imádatából áll. A tisztaság, egyszerűség, cölibátus és  
erőszak nélküliség is ide sorolható.

##### 15. vers
A beszéd fegyelmezése abból áll, hogy az ember igazmondó,  
jót akaróan, kedvesen, másokat nem sértve szól, és a Vedákat  
rendszeresen idézi.

##### 16. vers
Az elme fegyelmezését pedig a lelki nyugalom, egyszerűség,  
higgadtság és a gondolatok tisztasága alkotja.

##### 17. vers
A fegyelmezettség e három fajtája a jóság természetéhez  
tartozik, és az olyan emberek gyakorolják, akiknek nem az  
anyagi haszon a céljuk, hanem a Legfelsőbb kielégítése.

##### 18. vers
A hivalkodó vezeklés és önszigor a szenvedély kötőerejéhez  
tartozik, csapongó és ideiglenes, s azért végzik, hogy  
tiszteletet, megbecsülést és magasztalást szerezzenek.

##### 19. vers
Az olyan vezeklésről és önszigorról, melyet ostobán,  
állhatatos önkínzással gyakorolnak, vagy mások  
megsebesítésével, esetleg megsemmisítésével jár, azt  
mondják, hogy a tudatlanság kötőerejében van.

##### 20. vers
A kötelességből, helyes időben és megfelelő helyen, érdemes  
személynek adott ajándékot, amely mentes az  
ellenszolgáltatás reményétől, a jóság minőségében végzett  
adományozásnak kell tekinteni.

##### 21. vers
De a viszonzás reményében, gyümölcsöző eredményekre vágyva,  
vagy kelletlenül végzett adományozásról azt mondják, hogy a  
szenvedély kötőerejébe tartozik.

##### 22. vers
A nem megfelelő időben és rossz helyen, méltatlan  
személyeknek, tisztelet nélkül, megvetéssel történő  
adományozás a tudatlanság kötőerejében van.

##### 23. vers
Om, tat, sat: e három szót a teremtés kezdete óta a  
Legfelsőbb Abszolút Igazság (Brahman) megjelölésére  
használják. A brahmanák a védikus himnuszok zengése közben,  
az áldozások alatt, a Legfelsőbb megörvendeztetése végett  
ejtik ki e szavakat.

##### 24. vers
Ezért a transzcendentalisták a Legfelsőbb elérése érdekében  
mindig az om szóval kezdik az áldozatokat, adományozásokat  
és vezekléseket.

##### 25. vers
Az áldozatot, önfegyelmezést és adományozást önérdek nélkül,  
a tat szóval kell végrehajtani. E transzcendentális  
tetteknek az anyagi kötelékekből való kiszabadulás a céljuk.

##### 26-27. vers
Az odaadó szolgálat tárgya az Abszolút Igazság, amit a sat  
szó jelöl. Óh, Partha, ezeket az áldozásokat, vezekléseket  
és adományozásokat a Legfelsőbb Személy örömére végzik, hűen  
az abszolút természethez.

##### 28. vers
De ideiglenesek az olyan áldozatok, vezeklések és  
adományozások, melyeket a Legfelsőbben való hit nélkül  
végeznek, óh, Prtha fia, függetlenül attól, hogy milyen  
rituálék kísérték őket. Ezeket asatnak hívják, s nem érnek  
semmit, sem ebben, sem a következő életben.



### Tizennyolcadik fejezet
#### Végkövetkeztetés - a tökéletes lemondás

##### 1. vers
Arjuna szólt:  
Óh, Hrsikesa, óh, Kesi démon legyőzője, szeretném megérteni  
a lemondás (tyaga) és a lemondott életrend (sannyasa)  
célját.

##### 2. vers
A Legfelsőbb Úr szólott:  
A tapasztalt bölcsek az összes tett eredményének feladását  
hívják tyagának, s azt az állapotot, vagyis a vágyakkal  
végzett tettektől való elállást nevezik sannyasának.

##### 3. vers
Némely tanult ember úgy véli, hogy mindenfajta gyümölcsöző  
tett rossz, ezért fel kell hagyni velük, míg más bölcsek azt  
állítják, hogy az áldozat, adományozás és önszigor tetteiről  
sohasem szabad lemondani.

##### 4. vers
Óh, Bharaták legkiválóbbja, hallj most Tőlem a lemondásról!  
Óh, Tigris-az-emberek-között, háromféle lemondásról tesznek  
említést az Írások.

##### 5. vers
Az áldozás, adományozás és önfegyelmezés tetteit nem szabad  
feladni, sőt ezeket mindig végre kell hajtani. Tény, hogy  
mindhárom tisztítóan hat még a nagy lelkekre is.

##### 6. vers
Óh, Partha, mindezt kötelességérzetből, és a haszonlesés  
leghalványabb óhaja nélkül kell végrehajtani. Ez az Én  
határozott véleményem.

##### 7. vers
Az előírt kötelességeket sohasem szabad feladni. Ha valaki  
az illúziótól megtévesztve mégis megválik tőlük, akkor  
lemondását a tudatlanság kötőerejébe sorolják.

##### 8. vers
Aki félelemből, vagy mert fáradságosak, feladja az előírt  
kötelességeit, az a szenvedély kötelékében van. Így sohasem  
lehet elérni a lemondás eredményét.

##### 9. vers
Óh, Arjuna, aki csak azért hajtja végre az előírt  
kötelességét, mert annak így kell lennie, és felhagy a tett  
gyümölcseihez való ragaszkodással, annak lemondása a jóság  
minőségébe tartozik.

##### 10. vers
A jóságban élők nem utálják a kedvezőtlen munkát, de nem is  
ragaszkodnak a kedvezőhöz, okos emberek, s nincsenek  
kétségeik a munkát illetően.

##### 11. vers
A megtestesült lélek valójában képtelen minden tettől  
megválni. Ezért mondják, hogy az igazi lemondás az, ha  
valaki a tettei gyümölcséről mond le.

##### 12. vers
Aki nem lemondó, annak tettei háromféle gyümölcsöt teremnek  
a halál után: kedvezőt, kedvezőtlent és vegyeset. Ez viszont  
sohasem vonatkozik a lemondott rendben élőkre.

##### 13-14. vers
Óh, erőskarú Arjuna, hallj most Tőlem az öt tényezőről, az  
összes tett teljesítésének elősegítőjéről! A sankhya  
filozófia szerint ezek az alábbiak: a tett színhelye, a  
végrehajtó, az érzékek, a törekvés és végül a Felsőlélek.

##### 15. vers
Ez az öt tényező okoz minden jó vagy rossz tettet, amit az  
ember a testével, elméjével és beszédével végrehajt.

##### 16. vers
Ezért, aki figyelmen kívül hagyja ezt az öt tényezőt, s az  
énjét hiszi egyedüli cselekvőnek, az nem látja a dolgokat  
azok valójában, így érthető módon egyáltalán nem okos.

##### 17. vers
Akit nem a hamis ego ösztönöz, és értelme mentes az anyagi  
kötelékektől, azt tettei nem kötik, s nem is gyilkos ő, még  
ha embereket is öl e világban.

##### 18. vers
A tudás, a tudás tárgya és a tudó a tett három ösztönző  
tényezője, az érzékek, a munka és a cselekvő pedig a tett  
háromrétegű alapját képezik.

##### 19. vers
Az anyagi természet három kötőerejével párhuzamosan  
háromféle a tudás, a tett és a cselekvő is. Íme, halld ezt  
is!

##### 20. vers
A jóság minőségébe az a tudás tartozik, ami által az ember  
minden létben az egy és örökkévaló lelki természetet látja,  
a fel nem oszthatót a felosztottban.

##### 21. vers
A szenvedély kötőerejébe az a tudás tartozik, ami által a  
különböző testek szerint lát különféle élőlényeket az ember.

##### 22. vers
Az igazságról mit sem tudó, csekély, realitás és ok nélküli  
ismeretről - amely által úgy vonzódik az ember egy bizonyos  
fajta munkához, mint az egyetlenhez - azt mondják, hogy a  
tudatlanság kötőerejébe tartozik.

##### 23. vers
A kötelesség szerinti tettet, amit az eredmények  
gyümölcséről lemondott ember kötődés, vonzódás vagy gyűlölet  
nélkül hajt végre, a jóság kötőerejébe sorolják.

##### 24. vers
Viszont, amit nagy erőlködéssel végez a vágyait kielégíteni  
óhajtó, s ami a hamis egoból származik, azt a szenvedély  
kötőerejébe sorolják.

##### 25. vers
A tudatlanságban és illúzióban végrehajtott, a jövőbeli  
kötöttséget és a következményeket figyelmen kívül hagyó, a  
mások számára ártalmas, célszerűtlen tettről pedig azt  
mondják, hogy a tudatlanság kötőereje jellemzi.

##### 26. vers
Az anyagi ragaszkodástól és a hamis egotól megszabadult,  
lelkes, határozott, a sikerrel és kudarccal szemben egyaránt  
közömbös cselekvő a jóság kötőerejébe tartozik.

##### 27. vers
A munkája gyümölcséhez ragaszkodó, azt szenvedélyesen  
élvezni akaró, kapzsi, irigy, tisztátlan, az örömtől és  
bánattól befolyásolt cselekvő a szenvedély kötőerejében van.

##### 28. vers
Az a munkás pedig, aki mindig az Írások parancsaival  
ellenkező munkát végez, materialista, önfejű, csaló, lusta,  
állandóan mogorva, halogató és nagyon ért mások  
megsértéséhez - a tudatlanság kötőerejébe tartozik.

##### 29. vers
Óh, Dhananjaya, figyelj, amint részletesen leírom neked az  
anyagi természet kötőerői szerinti háromféle értelmet és  
határozottságot.

##### 30. vers
Óh, Partha, az illúzió és sötétség varázsa alatt a  
vallástalanságot vallásnak, a vallást vallástalanságnak  
vélő, mindig rossz irányba törekvő értelem a tudatlanság  
kötőerejébe tartozik.

##### 31. vers
Az a tökéletlen értelem, amely nem tud különbséget tenni a  
vallásos és az ateista élet, valamint a végrehajtandó és az  
elkerülendő tettek között, a szenvedély kötőerejében van,  
óh, Prtha fia.

##### 32. vers
Óh, Partha, az illúzió és a sötétség varázsa alatt a vallástalanságot  
vallásnak, a vallást vallástalanságnak vélő, mindig rossz irányba  
törekvő értelem a tudatlanság kötőerejébe tartozik.

##### 33. vers
Óh, Prtha fia, az a rendületlen határozottság, amely a yoga  
gyakorlása által marad szilárd, s szabályozza az elmét, az  
életet és az érzékek működését, a jóság minőségében van.

##### 34. vers
Óh, Arjuna, az a határozottság, amely által szorosan kötődik  
az ember a gyümölcsöző eredményhez a vallásban, gazdasági  
fejlődésben és érzékkielégítésben, a szenvedély minőségében  
van.

##### 35. vers
Az az ostoba határozottság pedig, óh, Partha, amely nem  
képes túljutni az álmon, félelmen, bánkódáson, mogorvaságon  
és illúzión, a tudatlanság kötőerejébe tartozik.

##### 36-37. vers
Óh, Bharaták legkiválóbbja, kérlek, hallj most Tőlem a  
háromféle örömről, amit a feltételekhez kötött lélek élvez,  
s amely néha minden fájdalmának véget vet. Az eleinte  
méregnek tűnő öröm, amely végül nektárédessé válik, s  
gyakorlása által ráébreszti az embert az önmegvalósításra -  
azt a jóság kötőereje szerint valónak nevezik.

##### 38. vers
Azt az örömöt, amit az ember az érzékeknek az  
érzéktárgyakkal való kapcsolatából merít, s ami az elején  
nektárnak, ám később méregnek tűnik, a szenvedély minőségébe  
sorolják.

##### 39. vers
Az az öröm pedig, ami kötve és távol tartja az embert az  
önmegvalósítástól, ami az elejétől a végéig illúzió, s  
alvásból, tunyaságból és tévhitből születik, a tudatlanság  
kötőerejében van.

##### 40. vers
Nincsen olyan lény, sem itt, sem a felsőbb bolygók  
félistenei között, aki mentes lenne az anyagi természet  
három kötőerejétől.

##### 41. vers
Óh, Ellenség fenyítője, a brahmanákat, ksatriyákat,  
vaisyákat és sudrákat cselekedeteik minősége szerint, az  
anyagi természet kötőerőinek megfelelően csoportosítják.

##### 42. vers
A brahmanák munkáját az alábbi, természetükből adódó  
tulajdonságok jellemzik: nyugodtság, önfegyelmezés,  
tisztaság, béketűrés, becsületesség, bölcsesség, tudás és  
vallásosság.

##### 43. vers
Hősiesség, erő, elszántság, leleményesség, bátorság a  
csatában, nagylelkűség és vezetőképesség képezi a ksatriyák  
feladatát.

##### 44. vers
A vaisyák természetéből adódó kötelességét földművelés,  
tehenek védelme és kereskedés, a sudrákét pedig a fizikai  
munka és mások szolgálata jellemzi.

##### 45. vers
Mindenki elérheti a tökélyt saját kötelessége  
végrehajtásával. Halld most Tőlem, miképpen lehetséges ez!

##### 46. vers
Ha kötelessége teljesítése közben a mindent-átható Urat, az  
összes élőlény eredetét imádja az ember, akkor elérheti a  
tökéletességet.

##### 47. vers
Jobb az embernek a saját kötelességét végeznie, ha hibásan  
is, mint hogy elvegye másét, és tökéletesen megcsinálja azt.  
Az ember saját természetéhez igazodó, előírt kötelességeit  
sohasem éri a bűnös visszahatás.

##### 48. vers
Mint lángot a füst, úgy takar be minden igyekezetet  
valamilyen hiba. Óh, Kaunteya, ezért az embernek nem szabad  
feladnia a természetéből fakadó munkát még akkor sem, ha az  
hibákkal teli.

##### 49. vers
Az éri el a lemondás legtökéletesebb fokát, aki fegyelmezi  
érzékeit, értelmével elrugaszkodik az anyagi dolgoktól, s  
figyelmen kívül hagyja az anyagi élvezetet.

##### 50. vers
Óh, Kunti fia, tanuld meg Tőlem, amit most összefoglalok:  
milyen módon cselekedve érheti el valaki Brahmant, a  
tökéletesség legfelsőbb szintjét.

##### 51-53. vers
Aki az értelme által megtisztult, elméjét szilárd  
határozottsággal fegyelmezi, megvált az érzékkielégítés  
tárgyaitól, mentes a ragaszkodástól és a gyűlölettől,  
magányos helyen él, keveset eszik, testét és nyelvét  
fegyelmezi, mindig transzban van, lemondó, mentes a hamis  
egotól, az álhatalomtól, hamis büszkeségtől, kéjtől, dühtől  
és birtoklásérzettől, s békés, az biztosan felemelkedik az  
önmegvalósítás síkjára.

##### 54. vers
Aki ilyenformán eljutott a transzcendentális síkra, az  
egyszerre megvalósítja a Legfelsőbb Brahmant. Sohasem  
bánkódik, és nem is vágyik semmire, egyenlő minden  
élőlénnyel szemben. Ebben az állapotban tiszta odaadó  
szolgálatot ér el Énirántam.

##### 55. vers
A Legfelsőbb Személyt kizárólag az odaadó szolgálat által  
lehet igazán megérteni, s ha valaki az ilyen odaadás által  
teljesen tudatossá vált Istenről, akkor bejuthat az Ő  
birodalmába.

##### 56. vers
Az Én hívem, bár állandóan sokféle tettet végez, az Én  
védelmem alatt, kegyem révén eléri örökkévaló és  
elpusztíthatatlan lakhelyemet.

##### 57. vers
Minden cselekedetedben csak Énrám bízd magad, s dolgozz  
mindig az Én védelmem alatt! Légy teljesen tudatos Rólam az  
ilyen odaadó szolgálatban!

##### 58. vers
Ha tudatos leszel Rólam, akkor kegyem által túl fogsz jutni  
a feltételekhez kötött élet minden akadályán. Azonban, ha  
nem ilyen tudatban, hanem a hamis egon keresztül cselekszel  
\- nem hallván Engem -, akkor elvesztél.

##### 59. vers
Ha nem cselekszel az utasításaim szerint, és megtagadod a  
harcot, akkor tévútra térsz. Természetedből adódóan amúgy is  
a jövőben küzdened kell majd.

##### 60. vers
Óh, Kaunteya, illúziód révén ugyan most megtagadod az  
utasításaim szerinti cselekvést, de saját természeted később  
csak arra kényszerít, hogy ezt a munkát végezd.

##### 61. vers
Óh, Arjuna, a Legfelsőbb Úr mindenki szívében jelen van. Ő  
irányítja az élőlények vándorlását, akik az anyagi energia  
teremtette gépezetben foglalnak helyet.

##### 62. vers
Óh, Bharata leszármazottja, hódolj meg Előtte teljes  
egészedben! Az Ő kegye által transzcendentális békéhez fogsz  
jutni, és eléred a legfelsőbb, örök lakhelyet.

##### 63. vers
Íme, kinyilatkoztattam neked a titkok titkát. Fontold meg  
jól, s aztán tégy úgy, ahogyan jónak látod!

##### 64. vers
Mivel kedves barátom vagy, ezért ismét feltárom előtted a  
tudás legbizalmasabb részét. Halld hát Tőlem, mert a javadat  
szolgálja!

##### 65. vers
Gondolj mindig Rám, légy az Én hívem! Imádj Engem, és ajánld  
tiszteleted Előttem; így kétségtelenül el fogsz jutni  
Hozzám. Ezt megígérem neked, mert nagyon kedves barátom  
vagy.

##### 66. vers
Add fel a vallás minden változatát, s hódolj meg egyedül  
Énelőttem! Én megszabadítalak minden bűnös visszahatástól,  
ne félj!

##### 67. vers
Ezt a meghitt tudást soha nem szabad ismertetni azokkal,  
akik nem önfegyelmezettek, nem odaadóak, nem folytatnak  
odaadó szolgálatot, vagy irigyek Rám.

##### 68. vers
Aki ezt a legnagyobb titkot a bhaktáknak elmagyarázza,  
számára az odaadó szolgálat garantált, a végén pedig  
visszatér Hozzám.

##### 69. vers
Nincs és nem is lesz soha nála kedvesebb szolgám.

##### 70. vers
Kijelentem, hogy aki tanulmányozza ezt a szent párbeszédet,  
az az értelmével imád Engem.

##### 71. vers
Aki pedig hittel és irigység nélkül hallja, megszabadul a  
karma összes bűnös visszahatásától, s eljut a jámborok lakta  
bolygókra.

##### 72. vers
Óh, Partha, teljes figyelemmel hallgattad-e ezt?  
Szertefoszlott-e már illúziód és tudatlanságod, óh, bőség  
meghódítója?

##### 73. vers
Arjuna szólt:  
Kedves Krsnám, óh, Csalhatatlan, tévhitem már eloszlott.  
Kegyed által visszanyertem emlékezetem, s most szilárd  
vagyok, kételyektől mentes, készen arra, hogy utasításaid  
szerint cselekedjem.

##### 74. vers
Sanjaya szólt:  
Így hallottam a két nagy lélek, Krsna és Arjuna párbeszédét.  
E mondanivaló olyannyira csodálatos, hogy égnek áll tőle a  
hajam.

##### 75. vers
Vyasa kegyéből ezt a legtitkosabb dialógust közvetlenül a  
misztikák mesterétől, Krsnától hallottam, amint személyesen  
beszélt Arjunával.

##### 76. vers
Óh, király, amint ismételten visszaemlékezem Kesava és  
Arjuna szent párbeszédére, az öröm hullámai járnak át újra  
meg újra.

##### 77. vers
Óh, király, az Úr Krsna formájára emlékezve még nagyobb  
csodálat tölt el, örömöm lankadatlan!

##### 78. vers
Bárhol is legyen Krsna, a misztikák mestere, és Arjuna, a  
legkiválóbb íjász, ott biztos a bőség, a győzelem, a  
rendkívüli erő és az erény. Ez az én véleményem.


###### Nélküliség  
A nyomtatott kiadásban kimaradt a "nélküliség" szó (az elektronikus változat szerkesztője)
