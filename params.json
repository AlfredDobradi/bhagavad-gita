{
  "name": "Bhagavad-gita",
  "tagline": "",
  "body": "# Bhagavad-Gíta\r\n## Úgy, ahogy van\r\n### Bevezetés\r\nA Bhagavad-Gítá a védikus irodalom egyik alapműve, amely mindazok számára készült, akiknek nincs elég idejük arra, hogy áttanulmányozzák a végeláthatatlan védikus irodalmat. Eredetileg a Mahábhárata című eposz része, de önállóan talán még nagyobb hírnévre tett szert, mint a teljes mű. Jelentősége a hinduizmuson belül hasonló mértékű, mint a keresztény vallásban a Bibliáé. Filozófiai mélységeire pedig nem csak Keleten figyeltek fel, hanem a nyugati világban is sok gondolkodó nagyra értékelte - beleértve példának okáért G. W. Hegelt, vagy Albert Einsteint.\r\n\r\nA Bhagavad-Gíta cím szó szerint azt jelenti, hogy \"Isten éneke\". Tizennyolc fejezetből és hétszáz szanszkrit nyelvű (négysoros) versből áll a mű, amely több mint ötezer éve örvend köztiszteletnek. A világirodalom egyik legalapvetőbb filozófiai párbeszédének tartják. A Gíta a Mahábhárata egyik legnagyobb feszültségű pontján hangzik el. Két hatalmas sereg, az öntelt Kuruk és a jámbor Pándavák ütközete előtt állunk. Ardzsuna, a Pándavák legkiválóbb harcosa szorong a beláthatóan sok emberáldozatot követelő harc előtt. Kétségeivel Krisnához fordul, aki magára vállalta Ardzsuna harci szekerének hajtását: \"Most zavarban vagyok a kötelességemet illetően, és szánalmas gyengeségem miatt elvesztettem önuralmamat. Ebben a helyzetben kérlek Téged, mondd meg világosan, mi a legjobb számomra! Most a tanítványod vagyok, egy lélek, aki meghódolt Előtted. Kérlek, oktass engem! (Bg. 2.7.)\r\n\r\nArdzsuna a Legfelsőbb Személyként, Istenként fogadja el Krisnát, aki kedvtelései érdekében szállt alá a Földre. Kérdéseket intéz Hozzá, és párbeszédükből kirajzolódnak a védikus filozófia körvonalai.\r\n\r\nA Bhagavad-Gítá öt fő témáról tanít:\r\n\r\n- az Istenség Legfelsőbb Személyiségéről,\r\n- az anyagi természetről,\r\n- az élőlényekről,\r\n- az örök időről\r\n- és a különféle tettekről.\r\n\r\nA Bhagavad-Gítá korábbi fordítóinak célja általában az volt, hogy félretolják Krisna személyét, és saját elképzeléseiknek és filozófiájuknak adjanak helyt. A mű célja azonban Krisna személye, ahogyan azt maga a Gíta is elmondja. A. C. Bhaktivedanta Swami Prabhupáda fordításának és magyarázatának az a célja, hogy az olvasót Krisna felé vezesse, s nem az, hogy eltávolítsa Tőle. Éppen ezért a \"Bhagavad-Gítá - Úgy, ahogy van\" egyedülálló alkotás. Kétségtelenül ez az egyetlen olyan fordítás, amely e csodálatos szentírás valódi mondanivalóját tárja fel.\r\n\r\n### A Bhagavad-Gíta öt fő témája\r\n\r\n1. Ísvara / a Legfelsőbb Irányító.  \r\nA Bhagavad-Gíta így nevezi a legnagyobb hatalommal rendelkező lényt, aki minden dolog birtokosa és irányítója - az általunk megszokott kifejezésmóddal élve maga Isten. Azt olvashatjuk Róla, hogy Ő egy örök személy, és Ő az anyagi világ, valamint az élőlények forrása. Bár van formája, ez a forma nem anyagi, hanem lelki, s ezért az idő nem befolyásolhatja. Helyzetét a legfelsőbb tudatosság jellemzi. Annak ellenére, hogy egy bizonyos helyen, eredeti lakhelyén tartózkodik, minden élőlény testéről tudatos, a Felsőlélek formájában ott él minden élőlény szívében. Korlátlan energiákkal rendelkezik, az Ő energiáinak azonban nincsen forrása - azaz Saját Maga a forrás.\r\n\r\n2. Dzsíva / az élőlények, a lelkek.  \r\nSzintén örökek, ahogyan a Legfelsőbb Lélek is az. Azonban ők a Legfelsőbb irányítása alatt állnak, vagyis nem függetlenek. Minőség tekintetében ugyanolyanok, mint a Legfelsőbb Lélek, vagyis lelkiek, azonban mennyiségileg, energiájukat tekintve különböznek Tőle. Parányi mértékben megvannak bennük a Legfelsőbb Úr tulajdonságai. Tudatosak, de tudatuk nem a legmagasabb rendű, hiszen csak saját testükön belül tudatosak. Megkülönbözteti őket az Ísvarától az is, hogy beszennyezheti őket az anyag. Vagyis az anyagi világban anyagi testet kapnak, elfelejtkeznek eredeti lelki létükről, és tetteik lekötik őket ebbe a világba.\r\n\r\n3. Prakriti / az anyagi természet.  \r\nAz anyagi világot a Bhagavad-Gítá szintén mint a Legfelsőbb Úr egyik energiáját határozza meg. Ez az energia alsóbbrendű, mint az egyéni lelkek, és megnyilvánulása nem örök - azaz van amikor látható, és van amikor nem. Időközönként megteremtődik, fennáll egy ideig, majd elpusztul, s később újra megteremtődik. Az egyéni lelkekkel ellentétben nem tudatos, és önmagában tétlen. Az Ísvara irányítása alatt áll. Ez az energia alkotja az összes tárgyat az anyagi világban, és az egyéni lelkek evilági testeit is.\r\n\r\n4. Kála / idő.  \r\nSzintén a Legfelsőbb energiája, amelynek az anyagi energia működésében van szerepe. Hatása alatt tartja az anyagi energiában élő lelkeket. Működésének következtében az anyagi világban minden létrejön, fennáll egy ideig, majd elpusztul - ez alól semmi sem kivétel, beleértve az élőlények anyagi testeit.\r\n\r\n5. Karma / tett.  \r\nEz a kifejezés egyaránt magában foglalja az élőlények tetteit, és az azok következményeit. Az élőlények tettei minden esetben visszahatással járnak. Ha valaki elkövet egy jó tettet, annak eredménye a jövőben valami anyagi boldogság lesz (gazdagság, egészség, hírnév stb.), míg a rossz tettek, bűnök eredménye az elkövetett tettel arányos szenvedés (betegségek, anyagi problémák, halál stb.). A karma életeken át kíséri az élőlényt, vagyis az egyik életben elkövetett tettek kihatnak az illető következő életeinek eseményeire. Az elkövetett cselekedetek tehát tulajdonképpen láncok, amelyek az anyagi világhoz kötözik az élőlényt.\r\n\r\n### Tartalomjegyzék\r\n\r\n1. [Seregszemle a kuruksetrai csatamezőn](#hadiszemle-a-kuruksetrai-csatamezőn)  \r\nAz ellenséges seregek felsorakoztak. Arjuna a hős vitéz kedves rokonait, tanítóit, barátait pillantja meg mindkét oldalon, harci vágyban égve, készen arra, hogy életüket áldozzák a csatában. Együttérzés és bánat önti el, ereje elhagyja, elméjén zavar lesz úrrá, s nem akar többé harcolni.\r\n\r\n2. [A Bhagavad-Gíta tartalmának összefoglalása](#a-bhagavad-gíta-tartalmának-kivonata)  \r\nArjuna meghódol az Úr Krisna előtt, és a tanítványa lesz. Krisna az átmeneti anyagi test és az örök szellemi lélek közötti alapvető különbségről tanítja őt. Beszél a lélekvándorlásról, a Legfelsőbb önzetlen szolgálatának természetéről és az önmegvalósítást elért ember jellemzőiről.\r\n\r\n3. [Karma-yoga](#karma-yoga)  \r\nEbben az anyagi világban mindenkinek cselekednie kell. A tettek vagy az anyagi világhoz kötik az embert, vagy kiszabadítják onnan. A Legfelsőbb örömére önzetlenül cselekedve bárki felszabadulhat a karma (a tett és visszahatás) törvénye alól, és elsajátíthatja az önvalóról és a Legfelsőbbről szóló transzcendentális tudást.\r\n\r\n4. [Transzcendentális tudás](#transzcendentális-tudás)  \r\nA transzcendentális tudás - a lélekre, Istenre és kettőjük kapcsolatára vonatkozó lelki tudás - megtisztít és felszabadít. Ez a tudás önzetlen odaadó cselekedetek (karma-yoga) gyümölcse. Az Úr feltárja a Gíta ősidőkbe visszanyúló történetét, beszél annak céljáról és jelentősségéről, hogy időről időre alászáll az anyagi világa, valamint elmondja, milyen fontos, hogy egy guruhoz, egy lelki megvalósítást elért tanítóhoz forduljunk.\r\n\r\n5. [Karma-yoga - cselekvés Krisna-tudatban](#karma-yoga---cselekvés-a-krsna-tudatban)  \r\nMinden tettét végrehajtva, ám bensőjében azok gyümölcséről lemondva a transzcendentális tudás tüzében megtisztult bölcs eléri a békét, megszabadul a ragaszkodástól, lelki látásmódra tesz szert és boldog lesz.\r\n\r\n6. [Dhyana-yoga](#dhyana-yoga)  \r\nAz astanga-yoga mechanikus meditációjának gyakorlásával az ember képes uralkodni elméje és érzékei fölött, figyelmét pedig Paramátmára (a Felsőlélekre, az Úr szívben lakozó formájára) összpontosíthatja. Ez a yoga-folyamat a samadhiban tetőzik, amikor az ember tudata teljesen a Legfelsőbbe merül.\r\n\r\n7. [Az Abszolútról szóló tudás](#az-abszolútról-szóló-tudás)  \r\nAz Úr Krisna a Legfelsőbb Igazság, a legfelsőbb ok, valamint minden anyagi és lelki dolog fenntartó ereje. Az emelkedett lelkek odaadóan meghódolnak Neki, míg az istentagadók elméjét másféle imádat köti le.\r\n\r\n8. [A Legfelsőbb elérése](#a-legfelsőbb-elérése)  \r\nHa valaki élete során, különösen pedig a halál pillanatában nagy odaadással az Úr Krisnára emlékezik, eljuthat az Ő legfelsőbb hajlékára, túl ezen az anyagi világon.\r\n\r\n9. [A legbizalmasabb tudás](#a-legbizalmasabb-tudás)  \r\nAz Úr Krisna a Legfelsőbb Isten, az imádat legfelsőbb középpontja. A lélek a transzcendentális szolgálaton (a bhaktin) keresztül örök kapcsolatban áll Vele. Tiszta odaadását felébresztve visszatérhet Hozzá a lelki világba.\r\n\r\n10. [Az Abszolút fennsége](#az-abszolút-fensége)  \r\nAz anyagi és a lelki világban minden csodálatos megnyilvánulás, erő nagyság és fennség csupán Krisna isteni energiáinak és fennségének töredéke. Mint minden ok legfelsőbb oka, minden létező fenntartója és lényege, Krisna minden teremtett lény számára a legfelsőbb imádandó személy.\r\n\r\n11. [Az univerzális forma](#az-univerzális-forma)  \r\nAz Úr Krisna isteni szemekkel ajándékozta meg Arjunát, s megmutatta neki látványos, végtelen formáját, a kozmikus univerzumot. Ezzel végleg bizonyosságot tesz isteni mivoltáról. Elmondja, hogy szépséges emberi formája az Istenség eredeti formája, melyet csakis az odaadó szolgálaton keresztül lehet megpillantani.\r\n\r\n12. [Odaadó szolgálat](#az-odaadó-szolgálat)  \r\nA bhakti-yoga, az Úr Krisna tiszta odaadó szolgálata a legmagasabb rendű és legmegfelelőbb eszköz a Krisna iránti tiszta szeretet eléréséhez, ami a lelki élet végső célja. Akik ezt a magasztos utat járják, isteni természetre tesznek szert.\r\n\r\n13. [A természet, az élvező és a tudat](#a-prakrti-a-purusa-és-a-tudat)  \r\nAki megérti a testet, a lelket és a fölöttük álló Felsőlélek közötti különbséget, kiszabadul ebből az anyagi világból.\r\n\r\n14. [A természet három kötőereje](#az-anyagi-természet-három-kötőereje)  \r\nMinden testet öltött lélek a természet három kötőerejének, a jóság, a szenvedély és a tudatlanság kötőerejének a irányítása alatt áll. Az Úr Krisna megmagyarázza, mik ezek a kötőerők, hogyan hatnak ránk, hogyan lehet legyőzni őket, valamint elmondja mi jellemzi azt az embert, aki elérte a transzcendentális állapotot.\r\n\r\n15. [A Legfelsőbb Személy elérésének yogája](#a-legfelsőbb-Úrról-szóló-yoga)  \r\nA védikus tudás végső célja, hogy megszabaduljunk a kötelékektől, melyek az anyagi világhoz fűznek bennünket, s megértsük, hogy az Úr Krisna az Istenség Legfelsőbb Személyisége. Aki megérti, kicsoda Isten, az meghódol Előtte, s odaadó szolgálatához lát.\r\n\r\n16. [Az isteni és a démoni természet](#az-isteni-és-démoni-természet)  \r\nAkik démonikus tulajdonságokkal rendelkeznek, és a szentírások parancsait figyelmen kívül hagyva, saját szeszélyeiket követve élnek, alacsonyabb rendű fajokban születnek újjá, és létük az anyag börtönében tovább folytatódik. Akik azonban isteni tulajdonságok birtokában vannak, és a szentírások szabályainak engedelmeskedve élnek, lassanként lelki tökéletességre tesznek szert.\r\n\r\n17. [A hit fajtái](#a-háromféle-hit)  \r\nAz anyagi természet három kötőerejének megfelelően háromféle hit van, amely e kötőerőkből származik. Azoknak a tettei, akiknek hitét a szenvedély és a tudatlanság jellemzi, csupán átmeneti, anyagi eredményekkel járnak, míg a jóságban, a szentírások parancsait követve végrehajtott tettek megtisztítják a szívet, és az Úr Krisnába vetett tiszta hithez, valamint az Iránta érzett odaadáshoz vezetnek.\r\n\r\n18. [Végkövetkeztetés - a tökéletes lemondás](#végkövetkeztetés---a-tökéletes-lemondás)  \r\nKrisna elmagyarázza a lemondás jelentését, és arról beszél, milyen hatással vannak a természet kötőerői az ember tudatára és tetteire. Elmondja, mi a Brahman-megvalósítás, beszél a Bhagavad-Gíta dicsőségéről és végkövetkeztetéséről: a vallás legmagasabbrendű formája az Úr Krisna előtti abszolút, feltétlen, szeretetteljes meghódolás, ami megszabadítja az embert minden bűntől, teljes megvilágosodással áldja meg, és képessé teszi arra, hogy visszatérjen Krisna örök lelki hajlékára.\r\n\r\n### Első fejezet\r\n\r\n#### Hadiszemle a kuruksetrai csatamezőn\r\n\r\n##### 1. vers\r\nDhrtarastra király így szólt Sanjayához:  \r\nÓh, Sanjaya, mi történt fiaimmal és Pandu fiaival, miután  \r\nharcra vágyva összegyűltek a kuruksetrai zarándokhelyen?\r\n\r\n##### 2. vers\r\nSanjaya így felelt:  \r\nÓh, királyom, Duryodhana király megtekintette a Pandu fiai  \r\náltal felállított sereget, majd tanárához lépett, s eképpen  \r\nszólt:\r\n\r\n##### 3. vers\r\nÓh, tanárom, nézd Pandu fiainak hatalmas seregét, amelyet a  \r\nte tanítványod, Draupada fia állított fel oly ügyesen!\r\n\r\n##### 4. vers\r\nHadseregük számos hősi íjásszal bír, akik küzdelemben  \r\negyenlőek Bhimával és Arjunával. Ott van Yuyudhana, Virata  \r\nés Drupada is, akik szintén nagy harcosok.\r\n\r\n##### 5. vers\r\nOtt van aztán Dhrstaketu, Cekitana, Kasiraja, Purujit,  \r\nKuntibhoja és Saibya is, mindannyian hősök, kiváló harcosok.\r\n\r\n##### 6. vers\r\nOtt a hatalmas Yudhamanyu, a rettentő erejű Uttamauja,  \r\nvalamint Subhadra és Draupadi fiai. Ezek a vitézek mind  \r\nbámulatos szekérharcosok.\r\n\r\n##### 7. vers\r\nÓh, brahmanák legjobbja, most tájékoztatásul hadd szóljak  \r\nazokról, akik különösen méltóak seregeim vezényletére!\r\n\r\n##### 8. vers\r\nElőször is jómagad, majd a csatában mindig győzedelmes  \r\nBhisma, Karna, Krpa, Asvatthama, Vikarna, valamint Somadatta  \r\nfia, Bhurisrava.\r\n\r\n##### 9. vers\r\nÉs még sok más hős, akik készek életüket áldozni az én  \r\nügyemért. Mind különféle fegyverekkel felszerelt, s  \r\nvalamennyiük jártas a hadtudományban.\r\n\r\n##### 10. vers\r\nErőnk mérhetetlen, s Bhisma nagyatya tökéletes védelmet  \r\nnyújt, míg a Pandavák hadereje, amit Bhima védelmez gondosan  \r\n\\- korlátozott.\r\n\r\n##### 11. vers\r\nEzért a sereg falanxában kijelölt stratégiai helyén,  \r\nmindenkinek teljes támogatást kell nyújtania Bhisma  \r\nnagyatyának.\r\n\r\n##### 12. vers\r\nEkkor Bhisma, a Kuru dinasztia hatalmas és vitéz ősatyja, a  \r\nharcosok nagyatyja hangosan kagylókürtjébe fújt. Az oroszlán  \r\nbődülésére emlékeztető hang megörvendeztette Duryodhana  \r\nszívét.\r\n\r\n##### 13. vers\r\nEzután megharsantak hirtelen a kagylókürtök, tülkök, kürtök  \r\nés trombiták, megperdültek a dobok, s ez együttesen szörnyű  \r\nhangzavart adott.\r\n\r\n##### 14. vers\r\nA másik oldalon, a fehér ménektől vont nagy harci szekéren  \r\nállva, az Úr Krsna és Arjuna is megszólaltatták  \r\ntranszcendentális kagylókürtjüket.\r\n\r\n##### 15. vers\r\nAz Úr Krsna (Hrsikesa) a Pancajanyát, Arjuna a Devadattát, a  \r\nherkulesi tetteket végrehajtó és falánk Bhima pedig rettentő  \r\nkagylókürtjét, a Paundramot fújta.\r\n\r\n##### 16-18. vers\r\nYudhisthira király, Kunti fia Anantavijayát, Nakula és  \r\nSahadeva pedig Sughosát és Manipuspakát szólaltatta meg.  \r\nKasi királya, a kiváló íjász, Sikhandi, a nagy harcos,  \r\nDhrstadyumna, Virata, és a legyőzhetetlen Satyaki, valamint  \r\nDraupada, s leányának, Draupadinak fiai, Subhadra fia, az  \r\nerős-karú, és még mások is, mind megfújták kagylókürtjüket.\r\n\r\n##### 19. vers\r\nA különböző kagylókürtök vibrálása betöltötte a földet és az  \r\neget, s az óriási lárma megremegtette Dhrtarastra fiainak  \r\nszívét.\r\n\r\n##### 20. vers\r\nÓh, király, halld, mi történt:  \r\nArjuna, Pandu fia, aki a harci szekerén ült, s akinek  \r\nHanuman jelölte a zászlaját, felvette íját, s Dhrtarastra  \r\nfiai felé tekintve felkészült nyilai kilövésére. Akkor, óh,  \r\nkirály, Arjuna e szavakkal fordult Hrsikesához:\r\n\r\n##### 21-22. vers\r\nArjuna szólt:  \r\nÓh, Csalhatatlan, kérlek hajtsd harci szekeremet a két sereg  \r\nközé, hogy láthassam, kik vannak jelen, kik vágynak a  \r\nharcra, s kikkel kell majd megküzdenem e nagy csatában!\r\n\r\n##### 23. vers\r\nHadd lássam, kik jöttek el harcolni, hogy Dhrtarastra gonosz  \r\nszívű fiának örömet szerezzenek!\r\n\r\n##### 24. vers\r\nSanjaya folytatta:\r\nÓh, Bharata leszármazottja, Arjuna kérésére az Úr Krsna a  \r\nkét sereg közé hajtotta a pompás harci szekeret.\r\n\r\n##### 25. vers\r\nBhisma, Drona és a világ többi vezérének jelenlétében így  \r\nszólt Hrsikesa, az Úr:  \r\nLásd, óh, Partha, az itt összesereglett Kurukat!\r\n\r\n##### 26. vers\r\nÉs Arjuna látta, hogy atyái, nagyatyái, tanárai, anyai  \r\nnagybátyjai, fivérei, fiai, unokái, barátai, apósai és  \r\njóakarói is mind jelen voltak, mindkét seregben.\r\n\r\n##### 27. vers\r\nAmikor Arjuna, Kunti fia meglátta a különféle rokonok és  \r\nbarátok sokaságát, szívét részvét töltötte el, s így szólt:\r\n\r\n##### 28. vers\r\nArjuna szólt:  \r\nKedves Krsnám, harci vágyban égő barátaim és rokonaim  \r\nláttára tagjaim reszketnek, és kiszárad az ajkam.\r\n\r\n##### 29. vers\r\nAz egész testem remeg, hajam égnek áll. Gandiva íjam  \r\nkicsúszik kezemből, és bőröm tüzel.\r\n\r\n##### 30. vers\r\nNem bírok tovább itt állni! Kezdek megfeledkezni magamról,  \r\nfejem szédül. Óh, Kesi démon végzete, én csak rosszat  \r\nsejtek.\r\n\r\n##### 31. vers\r\nNem látom, mi jó származhat abból, ha megölöm rokonaimat e  \r\nharcban. Kedves Krsna, nem vágyom a győzelemre, és a  \r\nkirályság, a dicső gyönyör sem kell nekem.\r\n\r\n##### 32-35. vers\r\nÓh, Govinda, mit ér nekünk a királyság, a boldogság, vagy  \r\nmit ér maga az élet, ha azok, akiknek kedvéért erre vágyunk,  \r\nmost itt sorakoznak előttünk? Óh, Madhusudana, még ha én  \r\néletben is maradnék, miért kívánjam a halálukat, amikor  \r\ntanítók, atyák, fiak, nagyapák, nagybácsik, apósok, sógorok,  \r\nunokák és a teljes rokonság előttünk áll, készen arra, hogy  \r\nfeláldozzák az életüket és vagyonukat? Óh, Janardana, minden  \r\nlény fenntartója, én nemhogy ezért a Földért, még a három  \r\nvilágért sem vagyok hajlandó harcolni velük!\r\n\r\n##### 36. vers\r\nA bűn fog hatalmába keríteni bennünket, ha legyilkoljuk a  \r\ntámadókat. Ezért nem helyes, ha megöljük barátainkat és  \r\nDhrtarastra fiait. Mit nyernénk ezen, óh, Madhava, szerencse  \r\nistennőjének ura, és hogyan lehetnénk boldogok saját  \r\nrokonaink élete árán?\r\n\r\n##### 37-38. vers\r\nÓh, Janardana, habár ezek az emberek a kapzsiságtól hajtva  \r\nnem látnak semmi hibát abban, hogy barátaikkal  \r\nveszekedjenek, vagy hogy kiirtsák saját családjukat, miért  \r\ntennénk így mi, akik tudjuk, hogy mi a bűn?\r\n\r\n##### 39. vers\r\nA dinasztia kipusztulásával az örök családi hagyományok is  \r\nkivesznek, s az életben maradt családtagok vallásellenes  \r\néletet fognak élni.\r\n\r\n##### 40. vers\r\nÓh, Krsna, a vallástalanság meghonosodásával elfajulnak a  \r\ncsalád nőtagjai, ami azután, óh, Vrsni leszármazottja, nem  \r\nvárt utódokat fog eredményezni.\r\n\r\n##### 41. vers\r\nA nem várt nemzedék szaporodása pokoli helyzetet teremt a  \r\ncsaládnak és a családi hagyományokat lerombolóknak. Az ilyen  \r\nromlott családokban nem áldoznak ételt és italt az  \r\nősatyáknak.\r\n\r\n##### 42. vers\r\nA családi hagyományok pusztítóinak gonosz tettei véget  \r\nvetnek a különféle közösségi tervezeteknek és a családok  \r\njólétét szolgáló cselekedeteknek.\r\n\r\n##### 43. vers\r\nÓh, Janardana, népek fenntartója, azt hallottam a tanítványi  \r\nlánc által, hogy a családi hagyományokat lerombolóknak  \r\nmindig a pokolban a helyük.\r\n\r\n##### 44. vers\r\nÓh, jaj, mily különös, hogy a királyi gyönyörök utáni  \r\nvágytól hajtva súlyos bűnök elkövetésére készülünk!\r\n\r\n##### 45. vers\r\nInkább haljak meg ellenállás nélkül és fegyvertelenül a  \r\nDhrtarastra fiak kezétől, mintsem harcoljak ellenük.\r\n\r\n##### 46. vers\r\nSanjaya mondta:  \r\nÍgy szólt Arjuna a csatatéren, majd íját és nyilát  \r\nfélredobva leült harci szekerén, s szívét elborította a  \r\nbánat.\r\n\r\n### Második fejezet\r\n#### A Bhagavad-Gíta tartalmának kivonata\r\n\r\n##### 1. vers\r\nSanjaya mondta:  \r\nArjuna együttérzését, nagy bánatát és könnyező szemét látván  \r\nígy szólt Madhusudana:\r\n\r\n##### 2. vers\r\nBhagavan, a Legfelsőbb Személy szólt:  \r\nKedves Arjunám, hogyan fertőzhettek meg ezek a  \r\ntisztátalanságok téged? Ez nem méltó az olyan emberhez, aki  \r\nismeri az élet fennköltebb értékeit. Az ilyen viselkedés nem  \r\na felsőbb bolygókra, hanem a becstelenséghez vezet.\r\n\r\n##### 3. vers\r\nÓh, Prtha fia, ne hódolj meg tehát e lealázó tehetetlenség  \r\nelőtt, mert ez nem illő hozzád! Óh, ellenség fenyítője, válj  \r\nmeg a szív e kicsinyes gyengeségétől, és harcra fel!\r\n\r\n##### 4. vers\r\nArjuna szólt:  \r\nÓh, Madhu végzete, hogyan támadhatok én nyilakkal olyan  \r\nharcosokra, mint Bhisma és Drona, akik méltók arra, hogy  \r\nimádjam őket?\r\n\r\n##### 5. vers\r\nJobb koldulva élni ebben a világban, mintsem élvezni az  \r\néletet a nagy lelkek, tanáraim elpusztítása árán. Habár  \r\nmohóak, mégis feljebbvalók ők nálam. Vér szennyezi be  \r\nzsákmányunkat, ha megöljük őket.\r\n\r\n##### 6. vers\r\nAzt sem tudjuk, melyik a jobb: ha mi győzünk, vagy ha ők  \r\ngyőznek le minket. Ha megöljük Dhrtarastra fiait - akik most  \r\nelőttünk sorakoznak a csatatéren -, tovább már mi sem  \r\nakarnánk az életet.\r\n\r\n##### 7. vers\r\nMost zavarban vagyok a kötelességemet illetően, és  \r\ngyengeségem miatt elvesztettem a lélekjelenlétemet. Ebben a  \r\nhelyzetben kérlek Téged, mondd meg világosan, mi a legjobb  \r\nszámomra! A tanítványod vagyok, egy lélek, aki meghódolt  \r\nelőtted. Kérlek, oktass engem!\r\n\r\n##### 8. vers\r\nNem tudom, hogyan űzzem el ezt a bánatot, amely  \r\nkiszikkasztja érzékeimet, s melyet legyőzni nem leszek képes  \r\nmég akkor sem, ha egy vetélytárs nélküli, a félistenek  \r\nuralmához hasonló királyságot nyerek a Földön.\r\n\r\n##### 9. vers\r\nSanjaya folytatta:  \r\nÍgy beszélt Arjuna, az ellenség fenyítője, majd eképp szólt  \r\nKrsnához: \"Govinda, én nem fogok harcolni.\" - aztán  \r\nelhallgatott.\r\n\r\n##### 10. vers\r\nÓh, Bharata leszármazottja, ekkor a két sereg között az  \r\nalábbi szavakat intézte Krsna mosolyogva a bánattól sújtott  \r\nArjunának.\r\n\r\n##### 11. vers\r\nA Magasztos Úr szólt:  \r\nMűvelt beszéded mellett olyasmit gyászolsz, amiért nem  \r\nszabadna bánkódni. A bölcsek nem keseregnek sem a halott,  \r\nsem az élő felett.\r\n\r\n##### 12. vers\r\nNem volt olyan idő, amikor Én nem léteztem, s öröktől fogva  \r\nvagy te és ezek a királyok is. A jövőben sem fog megszűnni  \r\néletünk, létünk végtelen.\r\n\r\n##### 13. vers\r\nAmint a megtestesült lélek állandóan vándorol ebben a  \r\ntestben a gyermekkortól a serdülőkoron át az öregkorig; a  \r\nhalál után is egy másik testbe költözik. Az igazi énét  \r\nmegvalósított embert azonban nem téveszti meg az efféle  \r\nváltozás.\r\n\r\n##### 14. vers\r\nÓh, Kunti fia, a boldogság és a boldogtalanság ideiglenes  \r\nmegjelenése, valamint kellő időben való eltűnése olyan, mint  \r\na tél és a nyár váltakozása. Óh, Bharata sarjadéka, ezek  \r\ncsak érzékfelfogásból erednek, s az embernek el kell tűrnie  \r\nőket anélkül, hogy zavarnák őt.\r\n\r\n##### 15. vers\r\nÓh, emberek legjobbja (Arjuna), akit a boldogság és  \r\nboldogtalanság nem zavar, sőt, rendíthetetlen mindkettőben,  \r\naz biztosan megérett a felszabadulásra.\r\n\r\n##### 16. vers\r\nAz igazság látnokai arra a következtetésre jutottak, hogy a  \r\nnemlétezőből nincsen állandóság, a létezőből pedig  \r\nmegszűnés. A látnokok erre mindkettő alapos  \r\ntanulmányozásával jöttek rá.\r\n\r\n##### 17. vers\r\nTudd meg, hogy az, ami áthatja az egész testet,  \r\nelpusztíthatatlan; ezért a lelket senki sem képes  \r\nmegsemmisíteni!\r\n\r\n##### 18. vers\r\nHarcra fel, óh, Bharata leszármazottja, hiszen az  \r\nelpusztíthatatlan, felfoghatatlan és örök élőlénynek csupán  \r\naz anyagi teste van kitéve a megsemmisülésnek!\r\n\r\n##### 19. vers\r\nAki az élőlényt gyilkosnak vagy gyilkolhatónak hiszi, az nem  \r\nérti igazi természetét. A tudással rendelkező tudja, hogy a  \r\nlélek nem gyilkos és nem is gyilkolható.\r\n\r\n##### 20. vers\r\nA lélek nem ismer sem születést, sem halált; ha már  \r\nlétezett, többé meg nem szűnhet; nem-született, örökkévaló,  \r\nmindig-létező, halhatatlan és ősi, s ha a testet meg is  \r\nölik, ő meg nem ölhető.\r\n\r\n##### 21. vers\r\nÓh, Partha, hogyan lehetne gyilkos, vagy miképpen bírhatna  \r\nrá bárkit is a gyilkolásra az, aki tudja, hogy a lélek  \r\nelpusztíthatatlan, meg nem született, örök és változatlan?\r\n\r\n##### 22. vers\r\nMiként az ember leveti elnyűtt ruháit és újakat ölt magára,  \r\núgy adja fel a lélek is az öreg és hasznavehetetlen  \r\ntesteket, hogy újakat fogadjon el helyükbe.\r\n\r\n##### 23. vers\r\nA lelket semmilyen fegyver sem képes feldarabolni, tűz nem  \r\négeti, víz nem nedvesítheti, és a szél nem száríthatja.\r\n\r\n##### 24. vers\r\nAz egyéni lélek törhetetlen, oldhatatlan, és sem megégetni,  \r\nsem felszárítani nem lehet. Ő mindent-átható, örökkévaló,  \r\nváltozhatatlan, rendíthetetlen és örökké ugyanaz.\r\n\r\n##### 25. vers\r\nÚgy mondják, hogy a lélek láthatatlan, felfoghatatlan és  \r\nváltozatlan. Ezt tudván, nem szabadna bánkódnod a test  \r\nmiatt.\r\n\r\n##### 26. vers\r\nÓh, Erős-karú, búsulásra még akkor sincs okod, ha azt  \r\nhiszed, hogy a lélek szüntelenül megszületik és mindig  \r\nmeghal.\r\n\r\n##### 27. vers\r\nA megszületett számára biztos a halál, a holt számára pedig  \r\na születés. Ezért nem szabadna keseregned kötelességed  \r\nelkerülhetetlen végrehajtása közben.\r\n\r\n##### 28. vers\r\nA kezdetben minden teremtett élőlény megnyilvánulatlan,  \r\nközépső szakaszukban megnyilvánulnak, majd a  \r\nmegsemmisüléskor ismét megnyilvánulatlanok lesznek. Miért  \r\nbúsuljon hát az ember?\r\n\r\n##### 29. vers\r\nA lelket az egyik csodálatosnak látja, a másik olyannak írja  \r\nle, a harmadik azt hallja róla, hogy csodálatra méltó, míg  \r\nmások egyáltalán nem értik, még azután sem, hogy hallottak  \r\nróla.\r\n\r\n##### 30. vers\r\nÓh, Bharata leszármazottja, egy teremtményért sem kell  \r\nbánkódnod, hiszen a testben lakozó örökkévaló, és sohasem  \r\nlehet elpusztítani.\r\n\r\n##### 31. vers\r\nFigyelembe véve sajátos kötelességed, mint ksatriya tudnod  \r\nkéne, hogy számodra a vallásos elvekért való harcon kívül  \r\nnincs jobb elfoglaltság; tehát semmi okod a tétovázásra.\r\n\r\n##### 32. vers\r\nÓh, Partha, boldogok a ksatriyák, akiknek magától adódnak  \r\nilyen lehetőségek a harcra, megnyitván számukra a felsőbb  \r\nbolygók kapuját.\r\n\r\n##### 33. vers\r\nHa nem veszel részt e vallásos háborúban, akkor  \r\nkötelességeid elhanyagolása feltétlenül bűnt von maga után,  \r\ns így elveszíted harcosi hírneved.\r\n\r\n##### 34. vers\r\nBecstelenséged mindig emlegetik majd az emberek, s a szégyen  \r\na halálnál is rosszabb annak, akit egyszer tiszteltek.\r\n\r\n##### 35. vers\r\nA nagy generálisok, akik nagyra becsülték híred és neved,  \r\nazt fogják hinni, hogy félelemből hagytad el a csatateret, s  \r\nezért gyávának fognak tekinteni.\r\n\r\n##### 36. vers\r\nEllenségeid barátságtalan szavakkal fognak illetni, s gúnyt  \r\nűznek képességeidből. Számodra mi lehet ennél gyötrőbb?\r\n\r\n##### 37. vers\r\nÓh, Kunti fia, vagy megölnek a csatamezőn, és eljutsz a  \r\nfelsőbb bolygókra, vagy pedig győzöl, és élvezni fogod a  \r\nföldi királyságot. Fel hát, és küzdj elszántan!\r\n\r\n##### 38. vers\r\nHarcolj a harc kedvéért - anélkül, hogy figyelembe vennéd a  \r\nboldogságot vagy szomorúságot, veszteséget vagy nyereséget,  \r\ngyőzelmet vagy vereséget! Így cselekedvén sohasem teszed ki  \r\nmagad a bűnnek.\r\n\r\n##### 39. vers\r\nEddig a sankhya filozófia analitikus tudását magyaráztam  \r\nneked. Halld most a yogáról szóló tudást, amivel az ember  \r\núgy dolgozik, hogy nem vágyik tettei gyümölcseire! Óh, Prtha  \r\nfia, ha ilyen értelemben cselekszel, megszabadulhatsz a  \r\nkarma bilincseitől.\r\n\r\n##### 40. vers\r\nEbben a törekvésben nincsen veszteség vagy csökkenés, s ezen  \r\naz úton már egy kis fejlődés is megvédi az embert a félelem  \r\nlegveszélyesebb fajtájától.\r\n\r\n##### 41. vers\r\nAkik ezt az utat járják, azok értelme határozott, és csak  \r\negy a céljuk. Óh, Kuruk szeretett gyermeke, a határozatlanok  \r\nszétszórt értelműek.\r\n\r\n##### 42-43. vers\r\nA csekély tudással rendelkezők nagyon vonzódnak a Vedák  \r\nvirágos szavaihoz, melyek különféle gyümölcsöző  \r\ncselekedeteket ajánlanak a mennyei bolygók elérésére, vagy  \r\narra, miképpen juthat az ember előnyös születéshez,  \r\nhatalomhoz és így tovább. Miután érzékkielégítésre és gazdag  \r\néletre vágynak, ezért így gondolkodnak: \"Nincs más ezen  \r\nkívül.\"\r\n\r\n##### 44. vers\r\nA Legfelsőbb Úrhoz irányuló odaadó szolgálat szilárd  \r\nelhatározása nem születik meg azon személyek elméjében,  \r\nakiket túlságosan vonz, és megtéveszt az érzéki élvezet, s  \r\naz anyagi gazdagság.\r\n\r\n##### 45. vers\r\nA Vedák többnyire csak az anyagi természet három  \r\nkötőerejéről tárgyalnak. Óh, Arjuna, emelkedj föléjük, légy  \r\ntranszcendentális velük szemben! Szabadulj meg minden  \r\nkettősségtől és aggodalomtól, mind a nyerést, mind a  \r\nbiztonságot illetően, és légy szilárd az önvalóban!\r\n\r\n##### 46. vers\r\nEgy nagy víztároló minden olyan célnak megfelel, amire egy  \r\nkis tó. Épp így válik hasznára a Vedák összes célja annak az  \r\nembernek, aki ismeri a mögöttük rejtőző szándékot.\r\n\r\n##### 47. vers\r\nElőírt kötelességed végrehajtásához jogod van, de munkád  \r\ngyümölcséhez nincs! Sose hidd, hogy te vagy tetteid  \r\neredményének oka, és sohase vonzzon kötelességed  \r\nelhanyagolása!\r\n\r\n##### 48. vers\r\nLégy rendületlen a yogában, óh, Arjuna! Végezd el  \r\nkötelességed, és válj meg minden olyan köteléktől, amely a  \r\nsikerhez és a kudarchoz fűződik! Az ilyen kiegyensúlyozott  \r\nelmeállapotot hívják yogának.\r\n\r\n##### 49. vers\r\nÓh, Dhananjaya, szabadulj meg minden gyümölcsöző  \r\ncselekedettől az odaadó szolgálat által, s hódolj meg  \r\nteljesen az ilyen tudat előtt! Szánalomra méltóak ők, akik  \r\nélvezni akarják a munkájuk gyümölcsét.\r\n\r\n##### 50. vers\r\nAz odaadó szolgálatban élő még ebben az életben megszabadul  \r\na jó és a rossz tettektől egyaránt. Ezért, óh, Arjuna,  \r\ntörekedj a yogára, az összes munka művészetére!\r\n\r\n##### 51. vers\r\nAz odaadó szolgálatban cselekvő bölcsek az Úrnál keresnek  \r\nmenedéket, s kiszabadítják magukat a születés és halál  \r\nkörfolyamatából azáltal, hogy lemondanak a tetteik  \r\ngyümölcséről ebben az anyagi világban. Ily módon érhetik el  \r\nazt az állapotot, ami túl van minden szenvedésen.\r\n\r\n##### 52. vers\r\nAmikor értelmed kitalál a tévhit sűrű erdejéből, közömbössé  \r\nválsz mindazok iránt, amit hallottál, s amit hallani fogsz.\r\n\r\n##### 53. vers\r\nAz Isteni tudatot akkor éred el, ha elméd szilárd marad az  \r\nönmegvalósítás transzában, és a Vedák virágos szavai nem  \r\nzavarják többé.\r\n\r\n##### 54. vers\r\nArjuna kérdezte:  \r\nMilyen jelekről ismerhetem fel azt, akinek tudata ily módon  \r\na Transzcendensbe merült? Hogyan, milyen szavakkal beszél ő?  \r\nMiként ül, és hogyan megy?\r\n\r\n##### 55. vers\r\nA Magasztos Úr válaszolt:  \r\nÓh, Partha, amikor az ember feladja az elme által kitalált  \r\nérzéki vágyak összes fajtáját, és elméje egyedül az  \r\nönvalóban elégül ki, akkor nevezhető tiszta  \r\ntranszcendentális tudatúnak.\r\n\r\n##### 56. vers\r\nAki a háromfajta szenvedés ellenére is háborítatlan, akit a  \r\nboldogság nem mámorít, s aki mentes a vonzódástól, a  \r\nfélelemtől és dühtől, azt rendíthetetlen elméjű bölcsnek  \r\nhívják.\r\n\r\n##### 57. vers\r\nAki mentes a vonzalomtól és gyűlölettől, s ha jó éri, nem  \r\nujjong, ha pedig rossz, nem panaszkodik, az szilárdan  \r\ngyökerezik a tökéletes tudásban.\r\n\r\n##### 58. vers\r\nAki képes úgy visszavonni érzékeit az érzékszervek  \r\ntárgyairól, mint ahogyan a teknősbéka húzza be páncéljába  \r\ntagjait, az igaz tudással rendelkezik.\r\n\r\n##### 59. vers\r\nA megtestesült élőlény ugyan elállhat az érzéki örömöktől,  \r\nám az érzékek tárgyai utáni szomj megmarad. Ettől csak úgy  \r\nválhat meg, ha előbb felsőbbrendű ízt tapasztal, és így  \r\ntudata rendíthetetlenné válik.\r\n\r\n##### 60. vers\r\nÓh, Kunti fia, az érzékek olyan erősek és indulatosak, hogy  \r\nmég a rajtuk uralkodni próbálkozó, ítélőképes ember elméjét  \r\nis erőnek erejével elragadják.\r\n\r\n##### 61. vers\r\nAki érzékszerveit megzabolázza, és tudatát Rám szögezi, azt  \r\nrendíthetetlen értelműnek ismerik.\r\n\r\n##### 62. vers\r\nAz emberben ragaszkodás ébred az érzékek tárgyai iránt,  \r\nmiközben rajtuk elmélkedik. Az ilyen vonzódás vágyat, a vágy  \r\npedig dühöt szül.\r\n\r\n##### 63. vers\r\nA dühből illúzió ered, az illúzióból emlékezetzavar. Ha  \r\nzavart az emlékezet, elveszik az értelem, s az értelem  \r\nelvesztésével az ember ismét visszasüllyed az anyagi lét  \r\nmocsarába.\r\n\r\n##### 64. vers\r\nDe aki képes a szabadság szabályozó elveinek gyakorlása  \r\náltal uralkodni az érzékszervein, az elnyerheti az Úr teljes  \r\nkegyét, s ily módon megszabadulhat minden ragaszkodástól és  \r\nellenszenvtől.\r\n\r\n##### 65. vers\r\nAki ily módon tartózkodik az Isteni tudatban, annak  \r\nmegszűnik az anyagi lét háromféle szenvedése, s értelme e  \r\nboldog állapotban megszilárdul.\r\n\r\n##### 66. vers\r\nAki nem rendelkezik transzcendentális tudattal, annak  \r\nértelme nem szilárd, s elméjén sem képes uralkodni. Enélkül  \r\npedig lehetetlen a béke, s hogyan volna boldogság béke  \r\nnélkül?\r\n\r\n##### 67. vers\r\nAhogyan az erős szél elsodorja a bárkát a vízen, úgy képes  \r\nelragadni az ember értelmét még egyetlen érzék is, ha az  \r\nelme arra összpontosít.\r\n\r\n##### 68. vers\r\nEzért, óh, Erős-karú, aki érzékeit azok tárgyaitól vissza  \r\ntudja tartani, annak értelme valóban rendíthetetlen.\r\n\r\n##### 69. vers\r\nMiközben mindenki alszik, a fegyelmezett ember ébren van, de  \r\naz élőlények ébrenléte a lelkét látó bölcsnek éjszaka.\r\n\r\n##### 70. vers\r\nA békét nem az éri el, aki igyekszik vágyait kielégíteni,  \r\nhanem csak az, akit nem zavar a kívánságok szakadatlan  \r\nözöne, melyek úgy ömlenek bele, mint folyók az állandóan  \r\ntöltődő, ám mindig mozdulatlan óceánba.\r\n\r\n##### 71. vers\r\nEgyedül az éri el az igazi békét, aki feladott minden  \r\nérzékkielégítés iránti vágyat, kívánságok nélkül él, megvált  \r\nminden birtoklásérzettől, és mentes a hamis egótól.\r\n\r\n##### 72. vers\r\nEz a lelki és isteni élet útja, melyhez eljutva az ember  \r\nmegtéveszthetetlenné válik. Még ha a halál órájában lépett  \r\nis rá, képes Isten birodalmába hatolni.\r\n\r\n### Harmadik fejezet\r\n\r\n#### Karma-yoga\r\n\r\n##### 1. vers\r\nArjuna szólt:  \r\nÓh, Janardana! Óh, Kesava! Miért késztetsz, hogy részt  \r\nvegyek ez iszonyatos harcban, ha véleményed szerint az  \r\nértelem jobb a gyümölcsöző munkánál?\r\n\r\n##### 2. vers\r\nKétértelmű utasításaid megtévesztették értelmemet. Ezért  \r\nkérlek, mondd meg nekem világosan, mi a leghasznosabb  \r\nszámomra!\r\n\r\n##### 3. vers\r\nAz Istenség Legfelsőbb Személyisége szólt:  \r\nÓh, bűntelen Arjuna, már megmagyaráztam, hogy az emberek két  \r\nrétege valósítja meg az Abszolútat. Némelyek empirikus,  \r\nfilozófiai spekuláció útján, mások odaadó szolgálat által  \r\nkívánják azt megérteni.\r\n\r\n##### 4. vers\r\nAz ember nem szabadulhat meg a visszahatásoktól csupán  \r\nazáltal, hogy eláll a munkától, és pusztán lemondással sem  \r\nérhet el tökéletességet.\r\n\r\n##### 5. vers\r\nMinden ember akaratlanul kényszerítve van, hogy az anyagi  \r\nkötőerőkből születő impulzusok szerint cselekedjen; ezért  \r\nsenki sem maradhat tétlen, még egy pillanatra sem.\r\n\r\n##### 6. vers\r\nAki visszatartja érzékeit és cselekvésre szolgáló szerveit,  \r\nám elméje továbbra is az érzékek tárgyain csüng, az  \r\nbizonyára becsapja magát, és az ilyet álszentnek hívják.\r\n\r\n##### 7. vers\r\nSokkal jobb az, aki elméjével uralkodik érzékein,  \r\ncselekvésre szolgáló szerveit pedig ragaszkodás nélkül  \r\nodaadó munkával foglalja le.\r\n\r\n##### 8. vers\r\nVégezd előírt kötelességed, mert a cselekvés jobb a  \r\ntétlenségnél! Az ember még fizikai testét sem képes  \r\nfenntartani munka nélkül.\r\n\r\n##### 9. vers\r\nAz ember végezze úgy munkáját, hogy az áldozat legyen  \r\nVisnunak, mert különben a munka leköti az anyagi világhoz.  \r\nEzért, óh, Kunti fia, teljesítsd előírt kötelességed az ő  \r\nörömére, s ily módon mindig mentes maradsz a ragaszkodástól,  \r\nés megszabadulsz a kötelékektől!\r\n\r\n##### 10. vers\r\nA teremtés kezdetén az összes élőlény Ura az emberek és  \r\nfélistenek generációit bocsátotta előre Visnunak szánt  \r\náldozatokkal, aztán megáldotta őket, mondván: \"Legyetek  \r\nboldogok e yajna (áldozat) által, mert ennek végrehajtása  \r\nmajd megajándékoz benneteket minden kívánatos dologgal!\"\r\n\r\n##### 11. vers\r\nA félistenek, akiket az áldozatok megörvendeztettek, szintén  \r\na kedvedben fognak járni, és általános jólét fog uralkodni,  \r\nha ily módon tápláljátok egymást.\r\n\r\n##### 12. vers\r\nHa a különféle életszükségletekről gondoskodó félistenek  \r\nelégedettek a yajna végzésével, ellátják az embereket minden  \r\nszükségessel. De minden bizonnyal tolvaj az, aki élvezi ezen  \r\nadományokat anélkül, hogy visszaajánlaná a félisteneknek.\r\n\r\n##### 13. vers\r\nA bhakták megszabadulnak mindenféle bűntől, mert csak olyan  \r\nételt fogyasztanak, amit először felajánlottak áldozat  \r\ngyanánt. Mások, akik személyes érzéki élvezetükre készítenek  \r\nételt, bizony csak bűnt esznek.\r\n\r\n##### 14. vers\r\nMindenki teste gabonaféléken él, melyeket az eső termel.  \r\nYajna (áldozat) végzéséből ered az eső, yajna pedig az  \r\nelőírt kötelességekből.\r\n\r\n##### 15. vers\r\nA szabályozó cselekedeteket a Vedák írják elő, a Vedák pedig  \r\naz Istenség Legfelsőbb Személyiségének közvetlen  \r\nmegnyilvánulásai. Következésképpen a mindent átható  \r\nTranszcendencia mindig jelen van az áldozati tettekben.\r\n\r\n##### 16. vers\r\nKedves Arjuna, ha valaki nem követi ezt az előírt védikus  \r\náldozatkört, az biztosan bűnös életet él, mert léte  \r\nhiábavaló annak, aki csak az érzékekben leli örömét.\r\n\r\n##### 17. vers\r\nDe aki az önvalóban találja meg örömét, az önvalóban  \r\nfelvilágosult és egyedül az önvalóval teljesen elégedett -  \r\nszámára nincsen kötelesség.\r\n\r\n##### 18. vers\r\nAz önmegvalósult embernek nincsen személyes szándéka, amit  \r\nteljesíteni akarna előírt kötelességei végrehajtása közben,  \r\nde arra sincs semmi oka, hogy ne hajtson végre ilyen munkát;  \r\nő nem függ semmilyen más élőlénytől.\r\n\r\n##### 19. vers\r\nEzért kellene az embernek a kötelesség kedvéért cselekednie  \r\nállandóan, anélkül, hogy ragaszkodna tettei gyümölcseihez.  \r\nAki így, vonzódás nélkül cselekszik, az eléri a  \r\nLegfelsőbbet.\r\n\r\n##### 20. vers\r\nElőírt kötelességük teljesítésével még a királyok is - mint  \r\nJanaka és mások - elérték a tökéletes állapotot. Cselekedned  \r\nkell hát a köznép tanítása érdekében!\r\n\r\n##### 21. vers\r\nBármit is tegyen egy nagy egyéniség, a közönséges emberek  \r\nnyomdokába lépnek; és bármilyen irányadó mértéket is szabjon  \r\nmeg saját példájával, az egész világ követi őt.\r\n\r\n##### 22. vers\r\nÓh, Prtha fia, Számomra nincsen előírt munka a három  \r\nbolygórendszerben. Semmire sincs szükségem, és nincs semmi,  \r\namit el kellene érnem - mégis végzek munkát.\r\n\r\n##### 23. vers\r\nMert ha Én nem cselekednék, óh, Partha, az emberek minden  \r\nbizonnyal követnék példámat.\r\n\r\n##### 24. vers\r\nMert ha Én abbahagynám a munkát, romba dőlne az egész világ.  \r\nÉn lennék az oka a nemkívánatos népességnek is, s ezáltal  \r\nvéget vetnék minden érző lény békéjének.\r\n\r\n##### 25. vers\r\nÓh, Bharata leszármazottja, a tudatlanok eredményre vágyva  \r\nhajtják végre kötelességeiket. Hogy az embereket a helyes  \r\núton vezesse, a bölcs is cselekszik, de a tetteihez való  \r\nragaszkodás nélkül.\r\n\r\n##### 26. vers\r\nA bölcs ne zavarja meg a gyümölcsöző tettekhez ragaszkodó  \r\ntudatlanok elméjét. Nem a tétlenségre kell buzdítani őket,  \r\nhanem az odaadó szellemben végzett munkára.\r\n\r\n##### 27. vers\r\nA megtévesztett szellemi lélek az anyagi természet három  \r\nkötőerejének hatása alatt önmagát hiszi a tettek  \r\nvégrehajtójának, pedig valójában a természet végzi azokat.\r\n\r\n##### 28. vers\r\nÓh, Erőskarú, az Abszolút Igazság ismerője nem lesz  \r\nrabszolgája érzékeinek és azok kielégítésének, mert jól  \r\nlátja az odaadó és az érdekmunka közötti különbséget.\r\n\r\n##### 29. vers\r\nA balgák az anyagi természet kötőerőitől megtévesztve  \r\nteljesen lefoglalják magukat a materiális munkával, és így  \r\nannak rabjává válnak. Tudatlanságuk következtében ugyan az  \r\nefféle tettek alsóbbrendűek, a bölcsnek mégsem szabad  \r\nmegzavarni őket.\r\n\r\n##### 30. vers\r\nKüzdj ezért, óh, Arjuna, minden munkádat Énnekem feláldozva,  \r\nelmédet Rám irányítva, haszonvágy, önzés és letargia nélkül!\r\n\r\n##### 31. vers\r\nAkik kötelességeiket az Én utasításaim szerint teljesítik,  \r\nés hűségesen, irigység nélkül követik ezt a tanítást, azok  \r\nfelszabadulnak a karma rabságából.\r\n\r\n##### 32. vers\r\nDe akik irigységből nem veszik figyelembe ezt a tanítást, és  \r\nnem gyakorolják rendszeresen, azokat minden tudástól  \r\nmegfosztottnak, rászedettnek, valamint tudatlanságra és  \r\nrabságra kárhozottaknak kell tekinteni.\r\n\r\n##### 33. vers\r\nMindenki a saját természete szerint cselekszik, még a bölcs  \r\nis. Mit érünk vele tehát, ha elfojtjuk azt?\r\n\r\n##### 34. vers\r\nA megtestesült lények vonzalmat és irtózatot éreznek az  \r\nérzéktárgyak iránt, de nem szabad ily módon az érzékek és  \r\ntárgyaik hatalma alá kerülni, mert ezek csak akadályok az  \r\nönmegvalósítás útján.\r\n\r\n##### 35. vers\r\nSokkal jobb a saját előírt kötelességeket végrehajtani - még  \r\nha hibásan is -, mint másokét. Más feladatait végezni  \r\nveszélyes, ennél jobb az is, ha az embert saját kötelessége  \r\nközben éri a halál.\r\n\r\n##### 36. vers\r\nArjuna szólt:  \r\nÓh, Vrsni leszármazottja, mi az, ami az embert akarata  \r\nellenére, szinte erőszakkal bűnös tettekre kényszeríti?\r\n\r\n##### 37. vers\r\nA Magasztos Úr így válaszolt:  \r\nCsupán a kéj az, óh, Arjuna. Ez a szenvedély kötőerejével  \r\nvaló társulásból születik, és később haraggá alakul át: ez a  \r\nvilág mindent felemésztő, bűnös ellensége.\r\n\r\n##### 38. vers\r\nMint tüzet a füst, mint tükröt a por, mint magzatot anyja  \r\nméhe, úgy burkolják be az élőlényt a kéj különböző fokai.\r\n\r\n##### 39. vers\r\nÓh, Kunti fia, így fedi be az ember tiszta tudatát örök  \r\nellensége, a kéj, mely sohasem elégedett, és lángol, mint a  \r\ntűz.\r\n\r\n##### 40. vers\r\nAz érzékek, az elme és az értelem a székhelye a kéjnek,  \r\namely beborítja az élőlény igazi tudását, és tévútra vezeti  \r\nőt.\r\n\r\n##### 41. vers\r\nEzért, óh, Arjuna, Bharata sarj legjobbja, még az elején  \r\nzabolázd meg érzékeid szabályozásával a bűn e nagy jelképét  \r\n(a kéjt), és semmisítsd meg a tudás és az önmegvalósítás e  \r\nrombolóját!\r\n\r\n##### 42. vers\r\nA cselekvő érzékszervek felsőbbrendűek a tompa anyagnál, az  \r\nelme az érzékeknél, az értelem az elménél, de ő (a lélek)  \r\nmég az értelemnél is felsőbbrendű.\r\n\r\n##### 43. vers\r\nHa megértette, hogy a lélek transzcendentális az anyagi  \r\nérzékekhez, az elméhez és az értelemhez képest, az ember  \r\nfelsőbbrendű énjével uralkodjon az alsóbbrendű felett, s így  \r\nlelki erővel győzze le a kéjként ismert telhetetlen  \r\nellenséget.\r\n\r\n\r\n### Negyedik fejezet\r\n#### Transzcendentális tudás\r\n\r\n##### 1. vers\r\nAz Istenség Legfelsőbb Személyisége szólt:  \r\nA yoga e maradandó tudományát Én tanítottam a napistennek,  \r\nVivasvannak, aki később Manut, az emberiség atyját, Manu  \r\npedig Iksvakut oktatta erről.\r\n\r\n##### 2. vers\r\nÓh, Ellenség Fenyítője, a szent királyok ehhez a legfelsőbb  \r\ntudományhoz ily módon, a tanítványi láncon keresztül  \r\njutottak, így értették meg azt. Idővel azonban megtört e  \r\nlánc, ezért tűnik az eredeti tudomány elveszettnek.\r\n\r\n##### 3. vers\r\nA Legfelsőbbel való kapcsolat ugyanazon ősi tudományát  \r\nmondom el ma neked, s mert az Én bhaktám és barátom vagy,  \r\nmegértheted e tudomány transzcendentális rejtélyét.\r\n\r\n##### 4. vers\r\nArjuna így kérdezett:  \r\nHiszen Te jóval a napisten, Vivasvan után születtél. Hogyan  \r\nértsem hát, hogy a kezdetben őt oktattad ki erről a  \r\ntudományról?\r\n\r\n##### 5. vers\r\nA Magasztos Úr így válaszolt:  \r\nSok-sok születés van Énmögöttem és mögötted. Én képes vagyok  \r\nmindegyikre emlékezni, de te nem, óh, Arjuna, ellenség  \r\nfenyítője.\r\n\r\n##### 6. vers\r\nNoha Én megszületetlen vagyok, és transzcendentális testem  \r\nsohasem pusztul el, s habár Én vagyok az összes lény Ura,  \r\nmégis megjelenek minden korszakban eredeti,  \r\ntranszcendentális formámban.\r\n\r\n##### 7. vers\r\nÓh, Bharata leszármazottja, bármikor és bárhol is legyen a  \r\nvallás gyakorlása hanyatlásban, és fölényes túlsúlyban a  \r\nvallástalanság, akkor alászállok Én Magam.\r\n\r\n##### 8. vers\r\nA jámborok felszabadítása, a gonoszok megsemmisítése,  \r\nvalamint a vallás elveinek visszaállítása végett korszakról-  \r\nkorszakra megjelenek Én.\r\n\r\n##### 9. vers\r\nÓh, Arjuna, aki ismeri megjelenésem és cselekedeteim  \r\ntranszcendentális természetét, az teste elhagyása után nem  \r\nszületik meg újra ebben az anyagi világban, hanem eléri az  \r\nÉn örök tartózkodási helyemet.\r\n\r\n##### 10. vers\r\nMegszabadulván a ragaszkodástól, a félelemtől és a haragtól,  \r\nteljesen elmélyülvén Énbennem, oltalmat Énnálam keresve, már  \r\nsokan megtisztultak a múltban a Rólam szóló tudás által, s  \r\nígy mind elérték az Irántam érzett transzcendentális  \r\nszeretetet.\r\n\r\n##### 11. vers\r\nÓh, Prtha fia, mindenkit aszerint jutalmazok meg, amilyen  \r\nmértékben átadja magát Énnekem. Mindenki, minden tekintetben  \r\naz Én utamat követi.\r\n\r\n##### 12. vers\r\nEbben a világban az emberek a gyümölcsöző tettekben kívánnak  \r\nsikert, s ezért imádják a félisteneket. Természetesen az  \r\nilyen munka által nagyon hamar érhetnek el eredményt itt a  \r\nföldön.\r\n\r\n##### 13. vers\r\nAz emberi társadalom négy osztályát Én teremtettem az anyagi  \r\ntermészet három kötőereje és a hozzájuk illő munka szerint.  \r\nTudd meg, habár Én vagyok e rendszer alkotója, Én mégis nem-  \r\ncselekvő és változatlan vagyok!\r\n\r\n##### 14. vers\r\nNincs tett, ami Engem befolyásolna, és a munka gyümölcséért  \r\nsem törekszem Én. Aki megérti ezt a Rólam szóló igazságot,  \r\naz szintén nem bonyolódik bele a munka visszahatásaiba.\r\n\r\n##### 15. vers\r\nA régmúlt időkben az összes felszabadult lélek ezzel az  \r\nértelemmel cselekedett, így érték el a felszabadulást. Ezért  \r\naz ősök mintájára, ebben az Isteni tudatban végezd te is  \r\nkötelességedet.\r\n\r\n##### 16. vers\r\nMég az értelmesek is zavarba jönnek, amikor megpróbálják  \r\nmeghatározni, hogy mi a cselekvés és mi a tétlenség. Én most  \r\nmegmagyarázom neked, hogy ennek ismeretében megszabadulhass  \r\nminden bűntől.\r\n\r\n##### 17. vers\r\nNagyon nehéz megérteni a cselekvés szövevényeit. Ezért jól  \r\nkell tudni, hogy mi a cselekedet, a tiltott cselekedet és a  \r\ntétlenség.\r\n\r\n##### 18. vers\r\nAki a cselekvésben tétlenséget és a tétlenségben cselekvést  \r\nlát, az értelmes az emberek között, s az ő helyzete még  \r\nakkor is transzcendentális, ha mindenféle tettet végez.\r\n\r\n##### 19. vers\r\nSzilárdan megalapozott tudással az rendelkezik, akinek  \r\nminden tette mentes az érzékkielégítés utáni vágytól. A  \r\nbölcsek azt tartják róla, hogy tökéletes tudása van, melynek  \r\ntüze felégette gyümölcsöző tetteit.\r\n\r\n##### 20. vers\r\nFeladván minden ragaszkodást, melyek tettei gyümölcseihez  \r\nfűzik, bár mindenféle munkát végez, mégis elégedett mindig,  \r\nfüggetlen, és mentes az anyagi cselekedetektől.\r\n\r\n##### 21. vers\r\nAz ilyen értelmes ember feladja a tulajdonaihoz fűződő  \r\nösszes birtoklásérzetét, és elméjén valamint értelmén  \r\nuralkodva csupán a minimális életszükségletért cselekszik.  \r\nAki ily módon dolgozik, arra nem hatnak a bűnös  \r\nvisszahatások.\r\n\r\n##### 22. vers\r\nSohasem kötik tettei az olyan cselekvőt, aki elégedett a  \r\nszámára önként kínálkozó nyereséggel, megszabadult az  \r\nellentétpároktól, nem irigy, és rendíthetetlen a sikerben és  \r\nkudarcban egyaránt.\r\n\r\n##### 23. vers\r\nAz anyagi természet kötőerőitől független, teljesen a  \r\ntranszcendentális tudásban élő ember munkája egészében a  \r\ntranszcendensbe olvad.\r\n\r\n##### 24. vers\r\nA Krsna-tudatban teljesen elmélyedő személy biztosan eljut a  \r\nlelki birodalomba, mert teljes mértékben hozzájárult a lelki  \r\ntettekhez, melyekben a teljesítés abszolút, és amit  \r\nfeláldoznak, az ugyanolyan lelki természetű.\r\n\r\n##### 25. vers\r\nNémely yogi a félisteneket imádja tökéletesen, különféle  \r\náldozatokat ajánlva fel nekik. Mások a Legfelsőbb Brahman  \r\ntüzébe ajánlják áldozataikat.\r\n\r\n##### 26. vers\r\nNémelyek hallásukat és az érzékeket áldozzák a fegyelmezett  \r\nelme tüzébe, mások a hangot és az érzékek egyéb tárgyait  \r\nöntik az áldozati lángok közé.\r\n\r\n##### 27. vers\r\nAkiket az elme és az érzékek szabályozására irányuló  \r\nönmegvalósítás érdekel, azok az összes érzékek működését,  \r\nvalamint az életerőt (lélegzést) ajánlják áldozatként a  \r\nfegyelmezett elme tüzébe.\r\n\r\n##### 28. vers\r\nVannak mások, akik azután, hogy anyagi javaikat a szigorú  \r\nönfegyelmezésbe áldozván megvilágosultak, szigorú  \r\nfogadalmakat tesznek, és a nyolcfokú misztika yogáját  \r\ngyakorolják; míg mások a Vedákat tanulmányozzák, hogy  \r\nelőrehaladhassanak a transzcendentális tudásban.\r\n\r\n##### 29. vers\r\nIsmét mások a lélegzetszabályozással akarják elérni a transz  \r\nállapotát, s ennek érdekében a következőket gyakorolják:  \r\nmegállítják a kilégzést a belégzésben, a belégzést pedig a  \r\nkilégzésben, míg végül is a lélegzet teljes leállításával  \r\ntranszba nem merülnek. Némelyikük az étkezés csökkentésével  \r\nkilélegzést áldoz a kilélegzésbe.\r\n\r\n##### 30. vers\r\nEzek a személyek, akik ismerik az áldozat célját, mind  \r\nmegtisztulnak a bűnös visszahatásoktól, majd az ilyen  \r\náldozati maradék nektárának megízlelése után a legfelsőbb,  \r\nörök atmoszférába jutnak.\r\n\r\n##### 31. vers\r\nÓh, Kuru dinasztia legjobbja, áldozat nélkül sohasem élhet  \r\naz ember boldogan ezen a bolygón vagy ebben az életben, még  \r\nkevésbé a következőben.\r\n\r\n##### 32. vers\r\nA Vedák helyeslik a különféle áldozatokat, melyek mind  \r\nmásfajta munkából születnek. Ha így ismered őket,  \r\nfelszabadulsz.\r\n\r\n##### 33. vers\r\nÓh, Ellenség Fenyítője, a tudással végzett áldozat többet ér  \r\naz anyagi javak áldozatánál. Óh, Prtha fia, a munka  \r\nfelajánlása végezetül a transzcendentális tudásban éri el  \r\ntetőfokát.\r\n\r\n##### 34. vers\r\nFordulj egy lelki tanítómesterhez, úgy próbáld megérteni az  \r\nigazságot! Tudakozódj alázatosan, és szolgáld őt! Az  \r\nönmegvalósult lélek képes tudásban részesíteni téged, mert ő  \r\nmár látta az igazságot.\r\n\r\n##### 35. vers\r\nÓh, Pandu fia, ha megismerted az igazságot, nem tévedsz meg  \r\ntöbbé, s tudni fogod, hogy minden élőlény az Én részem,  \r\nBennem van mind - az Enyémek ők.\r\n\r\n##### 36. vers\r\nMég ha a bűnösök legbűnösebbjének is tekintenek, képes  \r\nleszel átszelni a szenvedések óceánját, ha helyet foglaltál  \r\na transzcendentális tudás hajóján.\r\n\r\n##### 37. vers\r\nAmint a lobogó lángok közt hamuvá lesz a fa, úgy hamvasztja  \r\nel a tudás tüze az anyagi cselekedetek összes visszahatását.\r\n\r\n##### 38. vers\r\nEbben a világban semmi sem olyan tiszta és magasztos, mint a  \r\ntranszcendentális tudás. Ez minden misztika érett gyümölcse,  \r\ns ha valaki megízlelte, az idővel belül örvend az önvalónak.\r\n\r\n##### 39. vers\r\nA transzcendentális tudásban elmélyedt és az érzékein  \r\nuralkodó, nagyhitű ember hamarosan eléri a legfelsőbb lelki  \r\nbékét.\r\n\r\n##### 40. vers\r\nDe a kinyilatkoztatott Írásokban kételkedő tudatlan és  \r\nhitetlen személy nem éri el az Isten-tudatot, hanem  \r\nvisszaesik. A kételkedő lélek nem boldog e világban, sem  \r\nebben az életben, sem pedig a következőben.\r\n\r\n##### 41. vers\r\nÓh, Bőség Meghódítója, aki lemondott munkája gyümölcséről,  \r\nkinek kétségeit szétoszlatta a transzcendentális tudás, és  \r\naki szilárdan horgonyzik az önvalóban, azt nem kötik a  \r\ntettek.\r\n\r\n##### 42. vers\r\nEzért a tudás kardjával hasítsd szét a kétségeket, melyek  \r\ntudatlanságból támadtak szívedben. Óh, Bharata, állj fel a  \r\nyogával felfegyverkezve, és harcolj!\r\n\r\n\r\n\r\n### Ötödik fejezet\r\n#### Karma-yoga - cselekvés a Krsna-tudatban\r\n\r\n##### 1. vers\r\nArjuna szólt:  \r\nÓh, Krsna, először a munka feladására kérsz, majd az  \r\nodaadással végzett munkát ajánlod. Kérlek, mondd meg nekem  \r\nhatározottan, a kettő közül melyik hasznosabb?\r\n\r\n##### 2. vers\r\nA Magasztos Úr így válaszolt:  \r\nA munka lemondása és az odaadással végzett munka egyaránt a  \r\nfelszabaduláshoz vezet. De a kettő közül az odaadó szolgálat  \r\na jobb.\r\n\r\n##### 3. vers\r\nÓh, erőskarú Arjuna, mindig sannyasiként él az, aki nem  \r\nvágyakozik munkája gyümölcseire, és nem is gyűlöli őket. Az  \r\nilyen mentes az ellentétpároktól, könnyen legyőzi az anyagi  \r\nkötelékeket, és teljesen felszabadul.\r\n\r\n##### 4. vers\r\nCsak a tudatlanok mondják, hogy az odaadó szolgálat (karma-  \r\nyoga) különbözik az anyagi világ analitikus  \r\ntanulmányozásától, a sankhyától. A nagy tudásúak szerint,  \r\naki helyesen halad a két út egyikén, az mindkettő eredményét  \r\nelnyeri.\r\n\r\n##### 5. vers\r\nAki tudja, hogy odaadó munkával is elérhető az, ami  \r\nlemondással, s aki ezért a munka és a lemondás útját egynek  \r\nlátja - az valóban lát.\r\n\r\n##### 6. vers\r\nAz ember mindaddig nem lehet boldog egyedül a tettekről való  \r\nlemondás által, míg odaadással nem szolgálja az Urat. Az  \r\nilyen munkától megtisztult bölcsek késedelem nélkül elérik a  \r\nLegfelsőbbet.\r\n\r\n##### 7. vers\r\nAz elméjén és érzékein uralkodó, odaadással dolgozó tiszta  \r\nlélek kedvel mindenkit, és mindenki kedveli őt. Az ilyen  \r\nembert, bár állandóan dolgozik, sohasem kötik tettei.\r\n\r\n##### 8-9. vers\r\nAz Isteni tudatban élő, bár lát, hall, érint, szagol, eszik,  \r\nmozog, alszik és lélegzik, mindig tudja, hogy ő maga  \r\ntulajdonképpen nem tesz semmit. A beszéd, ürítés, elfogadás,  \r\na szem kinyitása és behunyása közben állandóan tudatában van  \r\nannak, hogy csupán az anyagi érzékek foglalkoznak  \r\ntárgyaikkal, ezért felettük áll.\r\n\r\n##### 10. vers\r\nAki ragaszkodás nélkül végzi kötelességét, és minden  \r\neredményt átad az Istenség Legfelsőbb Személyiségének, azt  \r\nnem éri bűn, mint ahogyan a víz sem éri a lótuszlevelet.\r\n\r\n##### 11. vers\r\nA yogik feladják a ragaszkodást, s csakis a megtisztulás  \r\nkedvéért cselekednek testükkel, elméjükkel, értelmükkel vagy  \r\nakár az érzékeikkel.\r\n\r\n##### 12. vers\r\nA rendíthetetlen, odaadó lélek tökéletes békét ér el, mert  \r\nminden tette eredményét Énnekem ajánlja fel. De aki nem él  \r\nharmóniában az Abszolúttal, s munkája gyümölcseire sóvárog,  \r\naz rabja lesz cselekedeteinek.\r\n\r\n##### 13. vers\r\nAmikor a megtestesült lélek fegyelmezi természetét, és  \r\nelméjében lemond minden tettről, akkor boldogan pihen a  \r\nkilenckapus városban [az anyagi testben]. Nem cselekszik ő,  \r\ns nem is oka az anyagi tetteknek.\r\n\r\n##### 14. vers\r\nA megtestesült lélek, a test városának ura nem hoz létre  \r\ntetteket, nem készteti cselekvésre az embereket, és a munka  \r\ngyümölcseit sem ő teremti meg; mindezt az anyagi természet  \r\nkötőerői végzik.\r\n\r\n##### 15. vers\r\nA Legfelsőbb Lélek nem vállalja magára senki jó vagy bűnös  \r\ncselekedetét. A megtestesült lényeket azonban megtéveszti az  \r\na tudatlanság, amely befedi igazi tudásukat.\r\n\r\n##### 16. vers\r\nEllenben amikor a tudatlanságot eloszlató tudás  \r\nmegvilágosítja az embert, akkor az felfed mindent, ahogyan a  \r\nfelkelő Nap is fényt vet mindenre.\r\n\r\n##### 17. vers\r\nAmikor az ember értelme, elméje, hite és menedéke mind  \r\nszilárdan a Legfelsőbben gyökerezik, akkor tökéletes tudása  \r\náltal teljesen megtisztul kétségeitől, és  \r\nfeltartóztathatatlanul halad a felszabadulás útján.\r\n\r\n##### 18. vers\r\nA szerény bölcs igaz tudása által egyenlőnek látja a tanult  \r\nés alázatos brahmanát, a tehenet, az elefántot, a kutyát és  \r\na kutyaevőt (kaszton-kívülit) is.\r\n\r\n##### 19. vers\r\nAkiknek elméje megállapodott a változatlanságban és az  \r\negyensúlyban, azok már legyőzték a születést és halált.  \r\nHibátlanok ők, mint Brahman, s így már őbenne vannak.\r\n\r\n##### 20. vers\r\nAki nem örvendezik, ha valami kellemes éri, s nem búsul a  \r\nkellemetlenen, kinek értelme rendületlen; megtéveszthetetlen  \r\nés jártas az Istenről szóló tudományban, az már  \r\nmegállapodott a Transzcendensben.\r\n\r\n##### 21. vers\r\nAz ilyen felszabadult személy nem vonzódik az anyagi érzéki  \r\nélvezetekhez, sem a külső tárgyakhoz; csak az önvalóban leli  \r\nörömét, s ezért mindig transzban van. Az énjét megvalósított  \r\nily módon határtalan boldogságot érez, mert figyelmét a  \r\nLegfelsőbbre összpontosítja.\r\n\r\n##### 22. vers\r\nAz okos távol tartja magát az anyagi érzékek kapcsolatából  \r\nszármazó gyönyörtől, hiszen az a szenvedés eredete. Óh,  \r\nKunti fia, az efféle élvezeteknek kezdetük és végük van,  \r\nezért a bölcs nem bennük leli örömét.\r\n\r\n##### 23. vers\r\nHa valaki képes eltűrni az anyagi érzékek ösztönzéseit, s  \r\nmég a jelen teste feladása előtt legyűrni a vágy és harag  \r\nhatalmát, az yogi, és boldog ebben a világban.\r\n\r\n##### 24. vers\r\nValójában az a tökéletes yogi, aki belsejében boldog és  \r\naktív, onnan merít örömöt, és belsejében felvilágosult. Ő  \r\nfelszabadult a Legfelsőbben, s végül el is éri Őt.\r\n\r\n##### 25. vers\r\nAkik túljutnak a kettősségen és kétségen, akiknek elméjét a  \r\nlélek foglalkoztatja, állandóan az érző lények jólétéért  \r\nserénykednek, s mentesek minden bűntől, azok  \r\nfelszabaduláshoz jutnak a Legfelsőbben.\r\n\r\n##### 26. vers\r\nAzok a szent személyek, akik mentesek a haragtól és minden  \r\nanyagi vágytól, akik megvalósították igazi énjüket,  \r\nönfegyelmezettek és állandóan tökéletességre törekednek,  \r\nazok a közeljövőben biztosan felszabadulnak a Legfelsőbben.\r\n\r\n##### 27-28. vers\r\nAmikor kizárja az összes külső érzéki tárgyat, tekintetét a  \r\nszemöldök közé rögzíti, leállítja a ki- és belélegzést az  \r\norrlyukban, és ily módon szabályozza az elmét, az érzékeket  \r\nés az értelmet, akkor a transzcendentalista megszabadul a  \r\nvágytól, félelemtől és haragtól. Aki mindig ebben az  \r\nállapotban van, az biztos, hogy felszabadult.\r\n\r\n##### 29. vers\r\nA bölcsek megszabadulnak az anyagi szenvedéstől, s békéhez  \r\njutnak, mert tudják, hogy Én vagyok minden áldozat és  \r\nönfegyelmezés végső célja, a bolygók és félistenek  \r\nLegfelsőbb Ura, valamint az összes élőlény jóakarója és  \r\njótevője.\r\n\r\n\r\n\r\n### Hatodik fejezet\r\n#### Dhyana-yoga\r\n\r\n##### 1. vers\r\nA Magasztos Úr szólt:  \r\nAki kötelessége szerint cselekszik, ám nem vonzódik munkája  \r\ngyümölcseihez, az a lemondott élet rendjében él. Ő az igazi  \r\nmisztikus, nem a tüzet nem gyújtó és munkáját nem végző.\r\n\r\n##### 2. vers\r\nAmit lemondásnak nevezünk, az nem más, mint yoga -  \r\nösszekapcsolódás a Legfelsőbbel; ugyanis senki sem lehet  \r\nyogi addig, míg meg nem válik az érzékek kielégítésének  \r\nvágyától.\r\n\r\n##### 3. vers\r\nAki még csak kezdő a nyolcfokú yoga gyakorlásában, annak a  \r\nmunkát ajánlják; a yogát már elért személynek pedig az  \r\nösszes anyagi tettről való lemondást.\r\n\r\n##### 4. vers\r\nAkkor éri el a yogát valaki, amikor az összes anyagi  \r\nkívánságát feladván sem érzékei kielégítésére nem törekszik,  \r\nsem pedig gyümölcsöző cselekedetekkel nem foglalkozik.\r\n\r\n##### 5. vers\r\nAz embernek emelkednie kell elméje segítségével, nem pedig  \r\ndegradálódnia. Az elme barátja, vagy ellensége is lehet a  \r\nleigázott léleknek.\r\n\r\n##### 6. vers\r\nA legyőzött elme a legjobb baráttá, a nem fegyelmezett pedig  \r\na legnagyobb ellenséggé válik.\r\n\r\n##### 7. vers\r\nAki legyőzte elméjét, az nemcsak nyugalomhoz jutott, de  \r\nelérte már a Felsőlelket is. Az ilyen ember számára a  \r\nboldogság vagy szenvedés, hideg vagy meleg, tisztelet vagy  \r\ngyalázat mind egyforma.\r\n\r\n##### 8. vers\r\nCsak akkor szilárd valaki az önmegvalósításban, és csak  \r\nakkor hívják yoginak, ha teljesen elégedett elért tudásával  \r\nés annak megvalósításával. Az ilyen ember transzcendenciában  \r\nvan és önfegyelmezett. Mindent egyenlőnek lát, legyen az kő,  \r\nkristály vagy arany.\r\n\r\n##### 9. vers\r\nAki a baráttal, az ellenséggel, a becsületes jóakaróval, a  \r\ngyűlölttel, a féltékennyel, a jámborral, a bűnössel, a  \r\nközvetítővel és a pártatlannal is, tehát mindenkivel  \r\negyenlően bánik - az még fejlettebb.\r\n\r\n##### 10. vers\r\nA transzcendentalistának mindig arra kell törekednie, hogy  \r\nelméjét a Legfelsőbb Lélekre rögzítse. Egyedül, elvont  \r\nhelyen kell élnie, mindig figyelmesen szabályozva elméjét.  \r\nMeg kell szabadulnia minden vágytól és birtoklásérzettől.\r\n\r\n##### 11-12. vers\r\nA yoga gyakorlásához szükséges, hogy az ember szent és  \r\nelvont környezetet keressen magának. Terítsen kusa-szénát a  \r\nföldre, amit előbb őzbőrrel, majd ruhadarabbal fedjen le. Az  \r\nülés ne legyen sem túl magas, sem túl alacsony. Ezután a  \r\nyogi vegyen fel egy stabil, mozdulatlan ülőhelyzetet, s  \r\ngyakorolja a yogát elméje, valamint érzékei szabályozásával  \r\n- tisztítva szívét, s egy pontra rögzítve elméjét.\r\n\r\n##### 13-14. vers\r\nTestét, nyakát, és fejét egyenes vonalban tartsa, szemét  \r\norrhegyére szögezze rendületlenül! Ily módon - nyugodt és  \r\nszabályozott elmével, félelemtől felszabadultan, a nemi  \r\nélettől teljesen mentesen - szívében Rajtam meditáljon, s  \r\nEngem tegyen élete végső céljának!\r\n\r\n##### 15. vers\r\nA testét, tetteit és elméjét ily módon szabályozó, az anyagi  \r\nlétet megszüntető misztikus transzcendentalista Isten  \r\nbirodalmát [Krsna hajlékát] éri el.\r\n\r\n##### 16. vers\r\nÓh, Arjuna, az nem lehet yogi, aki túl sokat vagy túl  \r\nkeveset eszik, vagy alszik.\r\n\r\n##### 17. vers\r\nAkinek mérsékelt az evése, alvása, munkája és pihenése, az  \r\nminden anyagi fájdalmat képes megszüntetni a yoga gyakorlása  \r\náltal.\r\n\r\n##### 18. vers\r\nÚgy mondják, ha a yogi elméje a Transzcendensben gyökerezik,  \r\ns képes azt a gyakorlatok által fegyelmezni, akkor elérte a  \r\nyoga célját.\r\n\r\n##### 19. vers\r\nAhogyan szélcsendes helyen sem lobog a gyertyaláng, úgy az  \r\nelméjét szabályozó yogi is mindig rendületlen marad a  \r\nTranszcendensen való meditálásában.\r\n\r\n##### 20-23. vers\r\nA tökéletesség szintjét samadhinak, vagy transznak hívják.  \r\nIlyenkor a yoga gyakorlása által az ember elméje minden  \r\nanyagi szellemi tevékenységtől mentes. Jellemzője, hogy a  \r\nyogi ebben az állapotban tiszta elméje segítségével  \r\nmegláthatja önvalóját, s örömet, élvezetet tud meríteni  \r\nabból. Ezen az örömteli síkon az ember kötetlen, lelki  \r\nboldogságban él, s transzcendentális érzékszerveivel élvezni  \r\ntudja azt. E szilárd helyzetben az igazságtól sohasem tér  \r\nel, s érzi: ennél nagyobb nyereségre soha nem tehet szert.  \r\nEzt a fokot elérve kiegyensúlyozott és rendületlen még a  \r\nlegnagyobb nehézségek közepette is. Ez a valódi szabadság,  \r\nmely felold az anyagi kapcsolatok okozta szenvedések alól.\r\n\r\n##### 24. vers\r\nAz embernek törhetetlen elszántsággal és hittel kell  \r\ngyakorolnia a yogát. Kivétel nélkül meg kell válnia a hamis  \r\negóból eredő összes anyagi vágytól, s elméje által minden  \r\noldalról, egytől egyig szabályoznia kell érzékeit.\r\n\r\n##### 25. vers\r\nAz ember teljes meggyőződéssel, lépésről lépésre, értelme  \r\nsegítségével szilárduljon meg a transzban, vagyis elméjét  \r\negyedül a Legfelsőbb Lélekre rögzítse, és semmi másra ne  \r\ngondoljon.\r\n\r\n##### 26. vers\r\nAz embernek határozottan vissza kell térítenie elméjét az  \r\nönvaló felügyelete alá, csapongó és határozatlan természete  \r\nmiatt bármikor és bárhová is vándoroljon az.\r\n\r\n##### 27. vers\r\nAz a yogi, akinek elméje Rajtam nyugszik, biztosan eléri a  \r\nlegmagasabbrendű boldogságot. A Brahmannal való azonosulása  \r\náltal felszabadult, elméje békéssé vált, szenvedélye  \r\nlecsendesült, s megszabadult a bűntől.\r\n\r\n##### 28. vers\r\nA lelki megvalósításban, az önvalóban szilárdan horgonyzó,  \r\naz anyagi szennyeződéstől megtisztult yogi a Legfelsőbb  \r\nTudattal állandó kapcsolatba kerülve eléri a boldogság  \r\nlegmagasabb fokát.\r\n\r\n##### 29. vers\r\nAz igazi yogi minden élőlényben Engem, s minden lényt Bennem  \r\nlát. Valóban, az igazi énjét megvalósított yogi Engem lát  \r\nmindenhol.\r\n\r\n##### 30. vers\r\nAki mindenhol Engem, és mindent Bennem lát, számára Én  \r\nsohasem veszek el, s ő sem vész el számomra soha.\r\n\r\n##### 31. vers\r\nAz a yogi, aki tudja, hogy Én egy és ugyanaz vagyok, mint a  \r\nminden élőlényben lakozó Felsőlélek, imád Engem, és mindig,  \r\nminden körülmények között Velem marad.\r\n\r\n##### 32. vers\r\nÓh, Arjuna, az a tökéletes yogi, aki minden boldog vagy  \r\nboldogtalan élőlényben magából kiindulva látja a  \r\nhasonlóságot.\r\n\r\n##### 33. vers\r\nArjuna szólt:  \r\nÓh, Madhusudana, számomra úgy tűnik, hogy az Általad  \r\nismertetett yoga nem praktikus, sőt elviselhetetlen, mert az  \r\nelme nyugtalan és ingatag.\r\n\r\n##### 34. vers\r\nÓh, Krsna, én úgy látom, hogy könnyebb megállítani a szelet,  \r\nmint szabályozni az elmét - nyugtalansága,  \r\nfegyelmezetlensége, csökönyössége és hihetetlen ereje miatt.\r\n\r\n##### 35. vers\r\nA Magasztos Úr szólt:  \r\nÓh, Kunti erős karú fia, a nyugtalan elmét legyűrni nagyon  \r\nnehéz, ez kétségtelen, de az állandó gyakorlás és  \r\nelkülönülés célhoz vezet.\r\n\r\n##### 36. vers\r\nAz önmegvalósítás nehéz feladat annak, kinek elméje  \r\nzabolátlan. De a szabályozott elméjű, a helyes eszközzel  \r\ntörekvő számára biztosított a siker. Ez az Én véleményem.\r\n\r\n##### 37. vers\r\nArjuna kérdezett:  \r\nMi a sorsa az olyan embernek, akinek hite ugyan van, de nem  \r\nkitartó, s bár az önmegvalósítás folyamatába belefog,  \r\ntúlságosan világias elméje miatt később letér az útról,  \r\ntehát a misztika tökéletességét nem éri el?\r\n\r\n##### 38. vers\r\nÓh, erőskarú Krsna, vajon a Transzcendencia útjáról letért  \r\nember nem fog-e a széltől szétkergetett felhőhöz hasonlóan  \r\nelveszni?\r\n\r\n##### 39. vers\r\nÓh, Krsna, ez az én kétségem. Kérlek, segíts ezt teljesen  \r\nszétoszlatni, mert Rajtad kívül erre senki sem képes!\r\n\r\n##### 40. vers\r\nA Magasztos Úr így válaszolt:  \r\nÓh, Prtha fia, a jámbor cselekedeteket végző  \r\ntranszcendentalistát nem éri elmúlás sem ebben, sem a lelki  \r\nvilágban. A jótevőt sohasem győzi le a gonosz.\r\n\r\n##### 41. vers\r\nA sikertelen yogi sok-sok évig fogja a jámbor élőlények  \r\nbolygóin élvezni az életet, majd gazdag, arisztokratikus  \r\nvagy becsületes emberek családjában fog újraszületni.\r\n\r\n##### 42. vers\r\nAz is lehet, hogy nagytudású yogi családjába születik, ami  \r\nebben a világban bizony nem kis dolog.\r\n\r\n##### 43. vers\r\nÓh, Kuru fia, az ilyen szerencsés születés után a yogi ismét  \r\nráébred előző életének isteni tudatára, és a teljes siker  \r\nérdekében megpróbál további előrelépést tenni.\r\n\r\n##### 44. vers\r\nElőző élete isteni tudata folytán automatikusan vonzódni fog  \r\na yoga elveihez, anélkül, hogy kutatna utánuk. Az ilyen,  \r\ntudásra vágyó, yogára törekvő transzcendentalista felette  \r\náll az Írások rituális elveinek.\r\n\r\n##### 45. vers\r\nAmikor a yogi komoly eltökéltséggel hozzáfog, hogy még  \r\njobban előrehaladjon, akkor a sok-sok életen át tartó  \r\ngyakorlat után megtisztul minden szennytől, és végül eléri a  \r\nlegfelsőbb célt.\r\n\r\n##### 46. vers\r\nA yogi jobb az aszkétánál, az empirikus filozófusnál és a  \r\nmunkája gyümölcseiért dolgozónál is. Óh, Arjuna, ezért légy  \r\nyogi minden körülmény között!\r\n\r\n##### 47. vers\r\nAki nagy hittel mindig Bennem lakozik, s Engem imád  \r\ntranszcendentális szerető szolgálatában, az a  \r\nlegmeghittebben egyesül Velem a yogában, s az összes yogi  \r\nközül ő a legkiválóbb.\r\n\r\n\r\n\r\n### Hetedik fejezet\r\n#### Az Abszolútról szóló tudás\r\n\r\n##### 1. vers\r\nA Magasztos Úr szólt:  \r\nHalld most, óh, Prtha fia, hogyan ismerhetsz meg Engem  \r\nteljesen, kétségtelenül, a Rólam való teljes tudat által, a  \r\nyoga gyakorlásával, az elmét Rám irányítva!\r\n\r\n##### 2. vers\r\nMost részletesen megmagyarázom neked a fenomenális és a  \r\nlelki tudományt is, s ha megértetted ezeket, nem lesz már  \r\nsemmi, amit tudnod kellene.\r\n\r\n##### 3. vers\r\nSok ezer ember közül talán egy törekszik tökéletességre, s a  \r\ntökéletességet elértek közül igazán alig ismer Engem egy is.\r\n\r\n##### 4. vers\r\nFöld, tűz, víz, levegő, éter, elme, értelem és hamis ego - e  \r\nnyolc képezi az Én különálló anyagi energiámat.\r\n\r\n##### 5. vers\r\nÓh, Erős-karú, ezen alsóbbrendű természeten kívül van egy  \r\nfelsőbbrendű energiám, mégpedig az anyagi természettel küzdő  \r\nélőlények, akik fenntartják az univerzumot.\r\n\r\n##### 6. vers\r\nMeggyőződhetsz arról, hogy Én vagyok a forrása és a  \r\nfeloszlása minden anyaginak és lelkinek.\r\n\r\n##### 7. vers\r\nÓh, bőség meghódítója, Nálamnál nincsen felsőbb igazság.  \r\nMinden Rajtam nyugszik, mint gyöngysor a fonálon.\r\n\r\n##### 8. vers\r\nÓh, Kunti fia, Én vagyok a víz íze, a Nap és a Hold fénye,  \r\naz om szótag a védikus mantrákban, a hang az éterben, és az  \r\nemberi képesség.\r\n\r\n##### 9. vers\r\nÉn vagyok a föld eredeti illata, a tűz heve, az élők élete,  \r\nvalamint minden aszkéta vezeklése.\r\n\r\n##### 10. vers\r\nÓh, Prtha fia, tudd meg hát: Én vagyok minden lét eredeti  \r\nmagja, az értelmesek értelme, a hatalmasok bátorsága.\r\n\r\n##### 11. vers\r\nÓh, Bharaták ura, Én vagyok az erő az erősekben, azokban,  \r\nakik vágy és szenvedély nélküliek; és Én vagyok az a nemi  \r\nélet, amely nem ellenkezik a vallásos elvekkel.\r\n\r\n##### 12. vers\r\nMindegyik létállapot az Én energiámból nyilvánul meg, legyen  \r\naz a jóság, a szenvedély vagy a tudatlanság kötőerejében.  \r\nTudd meg, hogy bizonyos értelemben Én vagyok minden, de  \r\nmégis független mindentől. Rám nem hatnak az anyagi  \r\ntermészet kötőerői.\r\n\r\n##### 13. vers\r\nA három kötőerőtől megtévesztett világ nem ismer Engem, aki  \r\na gunák felett állok, aki kimeríthetetlen vagyok.\r\n\r\n##### 14. vers\r\nAz anyagi természet három kötőerejéből álló Isteni  \r\nenergiámat nagyon nehéz legyőzni. De akik átadták magukat  \r\nNekem, azok könnyen túllépnek rajta.\r\n\r\n##### 15. vers\r\nAz alábbi bűnös emberek nem hódolnak meg Előttem: a  \r\nfelettébb ostobák, az emberiség alja, akiket az illúzió  \r\nmegfosztott tudásuktól, s akik a démonok ateista  \r\ntermészetével rendelkeznek.\r\n\r\n##### 16. vers\r\nÓh, Bharaták legjobbja, négyféle jámbor ember végez odaadó  \r\nszolgálatot Nekem: aki szenved, az anyagi javakra vágyó, a  \r\nkíváncsi, és aki az Abszolútról szóló tudás után kutat.\r\n\r\n##### 17. vers\r\nEzek közül a teljes tudással rendelkező bölcs a legjobb, aki  \r\na tiszta, odaadó szolgálat által egyesül Velem, mert nagyon  \r\nkedves Vagyok neki, és ő is kedves Számomra.\r\n\r\n##### 18. vers\r\nEzek a bhakták kétségtelenül mind nemes lelkek, de aki a  \r\nRólam szóló tudással rendelkezik, arra mint Bennem lakozóra  \r\ntekintek Én. Transzcendentális szolgálata által ő elér  \r\nEngem, a legvégső célt.\r\n\r\n##### 19. vers\r\nSok-sok születés és halál után az igazi tudást elsajátító  \r\nember átadja magát Nekem, mert tudja, hogy Én vagyok minden  \r\nok oka. Az ilyen nagy lélek bizony ritka.\r\n\r\n##### 20. vers\r\nKiknek elméjét eltorzították az anyagi vágyak, meghódolnak a  \r\nfélistenek előtt, és követik a saját természetük szerint  \r\nkiszabott imádatszabályokat.\r\n\r\n##### 21. vers\r\nMihelyt valaki a félisteneket kívánja imádni, Én [a mindenki  \r\nszívében jelenlevő Felsőlélek] megszilárdítom hitét, hogy  \r\nátadhassa magát annak a félistennek.\r\n\r\n##### 22. vers\r\nIlyen hittel felruházva, a kiválasztott félisten kegyét  \r\nkereső vágyai teljesülnek. Valójában azonban egyedül Én  \r\nvagyok az, aki ezeket az áldásokat adja.\r\n\r\n##### 23. vers\r\nA csekély értelmű emberek a félisteneket imádják, de az  \r\nefféle hódolat gyümölcsei korlátoltak és mulandóak. A  \r\nfélistenek imádói a hozzájuk tartozó bolygókra jutnak, míg  \r\nbhaktáim végül az Én legfelsőbb bolygómra kerülnek.\r\n\r\n##### 24. vers\r\nAz ostobák, akik nem ismernek Engem, azt hiszik, úgy  \r\nöltöttem fel ezt a formát és személyiséget. Csekély tudásuk  \r\nrévén nem ismerik felsőbb természetemet, mely változatlan és  \r\npáratlan.\r\n\r\n##### 25. vers\r\nÉn sohasem nyilvánulok meg a balgák és az értelem nélküliek  \r\nelőtt. Számukra rejtve maradok belső teremtő energiám, a  \r\nyoga-maya által, így a megtévesztett világ Engem, a  \r\nmegszületetlent és kimeríthetetlent nem ismer.\r\n\r\n##### 26. vers\r\nÓh, Arjuna, mint az Istenség Legfelsőbb Személyisége, Én  \r\ntudok mindenről, ami a múltban történt, ami most történik, s  \r\nmindenről, ami a jövőben történni fog. Az összes élőlényt  \r\nismerem, Engem azonban senki sem.\r\n\r\n##### 27. vers\r\nÓh, Bharata leszármazottja, óh, ellenség fenyítője, minden  \r\nélőlény illúzióban születik, legyőzve a vágy és a gyűlölet  \r\nkettősségétől.\r\n\r\n##### 28. vers\r\nAkik jámboran cselekedtek ebben és előző életükben, akiknek  \r\nbűnös tettei teljesen kipusztultak, s akik megszabadultak az  \r\nillúzió ellentétpárjaitól, azok határozottan hozzáfognak  \r\nSzolgálatomhoz.\r\n\r\n##### 29. vers\r\nAz értelmes emberek, akik igyekeznek megszabadulni az  \r\nöregségtől és haláltól, menedéket keresnek a Hozzám irányuló  \r\nodaadó szolgálatban. Valójában ők a Brahman, mert mindent  \r\ntudnak a transzcendentális és a gyümölcsöző cselekedetekről.\r\n\r\n##### 30. vers\r\nAkik úgy ismernek Engem, mint a Legfelsőbb Urat, mint az  \r\nanyagi megnyilvánulás irányító elvét, a félistenek eredetét  \r\nés az összes áldozat fenntartóját, azok szilárd elmével  \r\nképesek megérteni és felismerni Engem még a halál  \r\npillanatában is.\r\n\r\n\r\n\r\n### Nyolcadik fejezet\r\n#### A Legfelsőbb elérése\r\n\r\n##### 1. vers\r\nArjuna így kérdezett:  \r\nÓh, Uram, óh, Legfelsőbb Személy, kérlek, magyarázd meg  \r\nnekem, mi a Brahman! Mit értsek az önvaló s a gyümölcsöző  \r\ncselekedetek alatt, mi ez az anyagi megnyilvánulás, és kik a  \r\nfélistenek?\r\n\r\n##### 2. vers\r\nÓh, Madhusudhana, hogyan, és a test melyik részén él az  \r\náldozat Ura? Miként tudhatnak Rólad a halál pillanatában  \r\nazok, akik odaadó szolgálatot végeznek?\r\n\r\n##### 3. vers\r\nA Legfelsőbb Személy eképpen válaszolt:  \r\nAz elpusztíthatatlan, transzcendentális élőlényt Brahmannak,  \r\nörök természetét pedig önvalónak hívják. Az anyagi testek  \r\nfejlődését szolgáló tetteket karmának, vagyis gyümölcsöző  \r\ncselekedeteknek nevezik.\r\n\r\n##### 4. vers\r\nA fizikai természetet végtelenül változékonynak ismerik. Az  \r\nuniverzum a Legfelsőbb Személy kozmikus formája, és Én  \r\nvagyok az az Úr, akit a megtestesült lelkek szívében lakozó  \r\nFelsőlélek képvisel.\r\n\r\n##### 5. vers\r\nBárki legyen is az, ha a halál pillanatában Rám emlékezve  \r\nhagyja el testét, minden kétséget kizárva azonnal eléri az  \r\nÉn természetemet.\r\n\r\n##### 6. vers\r\nKi milyen létre gondol teste elhagyásakor, azt éri majd el  \r\nkétségtelenül.\r\n\r\n##### 7. vers\r\nEzért, óh, Arjuna, gondolj mindig Rám, s ezzel egyidejűleg  \r\nhajtsd végre harcosi kötelességed! Tetteid Nekem ajánlva,  \r\nelméd és értelmed rendületlenül Rám függesztve,  \r\nkétségtelenül elérsz Engem.\r\n\r\n##### 8. vers\r\nÓh, Partha, aki Rajtam, az Istenség Legfelsőbb Személyiségén  \r\nmeditál, elméjében állandóan Rám emlékezve, anélkül, hogy  \r\neltérne az útról, az biztosan elér Engem.\r\n\r\n##### 9. vers\r\nAz ember úgy meditáljon a Legfelsőbb Személyen, mint  \r\nolyanon, aki mindentudó, a legősibb irányító, kisebb a  \r\nlegkisebbnél, a fenntartója mindennek, túl van az anyagi  \r\nfelfogáson, felfoghatatlan, s mindig egy személy. Ragyogó Ő,  \r\nmint a Nap, s mivel transzcendentális - túl van ezen az  \r\nanyagi természeten.\r\n\r\n##### 10. vers\r\nAki a halál beálltakor életlevegőjét a két szemöldöke közé  \r\nrögzíti, és teljes odaadással a Legfelsőbb Személyre  \r\nemlékezik, az minden kétséget kizárva eljut az Istenség  \r\nLegfelsőbb Személyiségéhez.\r\n\r\n##### 11. vers\r\nA Vedákat jól ismerő bölcsek, akik az omkarát vibrálják, és  \r\na lemondás rendjének nagy szentjei a Brahmanba hatolnak. Az  \r\nilyen tökéletesség után vágyakozók cölibátusban élnek. Most  \r\npedig röviden elmagyarázom neked azt a folyamatot, amely  \r\náltal felszabadulhat az ember.\r\n\r\n##### 12. vers\r\nA yoga elkülönülést jelent mindennemű érzéki tevékenységtől.  \r\nGondolatait a szívre összpontosítva, érzékeinek összes  \r\najtaját bezárva, életlevegőjét a koponya felső részében  \r\ntartva, az ember egyre jobban meggyökerezhet a yogában.\r\n\r\n##### 13. vers\r\nHa a yogát elsajátító és a betűk tökéletes kombinációjából  \r\neredő szent om szótagot vibráló személy teste elhagyásakor  \r\naz Istenség Legfelsőbb Személyiségére gondol, akkor minden  \r\nbizonnyal a lelki bolygókra jut.\r\n\r\n##### 14. vers\r\nÓh, Prtha fia, aki szüntelenül Rám gondol, könnyen el is ér  \r\nEngem, mert az ilyen személy állandóan odaadó szolgálatban  \r\nél.\r\n\r\n##### 15. vers\r\nA nagy lelkek, az odaadó yogik, miután elértek Engem, soha  \r\ntöbbé nem térnek vissza ebbe a szenvedésekkel teli, átmeneti  \r\nvilágba, mert már abszolút tökéletességhez jutottak.\r\n\r\n##### 16. vers\r\nAz anyagi világ a legfelsőbb bolygótól a legalacsonyabbig a  \r\nszenvedések helye, ahol az ismétlődő születés és halál  \r\nuralkodik. Óh, Kunti fia, ha valaki eljut az Én  \r\nkörnyezetembe, annak sohasem kell újra születnie.\r\n\r\n##### 17. vers\r\nEzer földi korszak Brahma egy napja, másik ezer egy  \r\néjszakája.\r\n\r\n##### 18. vers\r\nBrahma napjának hajnalán élőlények sokasága kel életre,  \r\nalkonyán pedig minden megsemmisül.\r\n\r\n##### 19. vers\r\nÓh, Partha, újra meg újra jön a nap, élénk lények tömegét  \r\nhozván, de a következő éjszakára mind eltűnik reménytelenül.\r\n\r\n##### 20. vers\r\nÁm létezik egy másik természet is, amely ehhez a  \r\nmegnyilvánult és megnyilvánulatlan anyaghoz képest örök,  \r\ntranszcendentális, páratlan és sohasem semmisül meg. Az a  \r\nvilág még akkor is megőrzi eredeti létét, amikor ebben a  \r\nvilágban már minden megsemmisült.\r\n\r\n##### 21. vers\r\nAzt a legfelsőbb világot megnyilvánulatlannak és  \r\nmúlhatatlannak hívják. Az az Én felsőbb hajlékom, s a  \r\nlegvégső cél. Aki egyszer eljut oda, nem tér vissza többé.\r\n\r\n##### 22. vers\r\nA mindenkinél hatalmasabb Istenség Legfelsőbb Személyiségét  \r\nkizárólag vegyítetlen szeretettel lehet elérni. Habár lelki  \r\nhajlékán tartózkodik, mégis áthat mindenen, és őbenne van  \r\nminden, ami létezik.\r\n\r\n##### 23. vers\r\nÓh, Bharaták legjobbja, most a különböző időpontokat  \r\nmagyarázom el neked, amikor az ember örökre, vagy pedig csak  \r\negy időre hagyja el ezt a világot.\r\n\r\n##### 24. vers\r\nA Brahmant ismerők kedvező pillanatban, a tűzisten hatásának  \r\nideje alatt, fényben, a holdvilágos két hét és a Nap északi  \r\npályájának hat hónapja alatt távoznak el e világból.\r\n\r\n##### 25. vers\r\nA yogi ismét visszatér, ha a füst, az éjszaka, a  \r\nholdfogyatkozás két hete és a Nap déli pályájának hat  \r\nhónapja alatt hagyja el ezt a világot, illetve ha a Holdra  \r\njut.\r\n\r\n##### 26. vers\r\nAz anyagi világegyetem elhagyásának két módjáról írnak a  \r\nVedák. Az egyik világosságban, a másik sötétségben történik.  \r\nA világosságban távozó nem jön vissza, míg a sötétségben  \r\nelmenőnek vissza kell térnie.\r\n\r\n##### 27. vers\r\nÓh, Arjuna, a bhakták ismerik e két utat, és sohasem  \r\nkerülnek tévhitbe. Ezért gyökerezz szilárdan az odaadásban!\r\n\r\n##### 28. vers\r\nAz odaadó szolgálat útját járó személy nincs megfosztva az  \r\nolyan eredményektől, melyek különben a Vedák  \r\ntanulmányozásából, az önsanyargató áldozatok végzéséből,  \r\nadományozásból vagy filozófiai és gyümölcsöző  \r\ncselekedetekből származnak. Ő végül is eljut a  \r\ntranszcendentális világba.\r\n\r\n\r\n\r\n### Kilencedik fejezet\r\n#### A legbizalmasabb tudás\r\n\r\n##### 1. vers\r\nA Legfelsőbb Személy szólt:  \r\nKedves Arjunám, mivel te sohasem irigykedsz Rám, átadom  \r\nneked a legtitkosabb bölcseletet, melyet megismerve  \r\nmegszabadulsz az anyagi lét szenvedéseitől.\r\n\r\n##### 2. vers\r\nEz a tudás a bölcsesség királya, a legnagyobb titok az  \r\nösszes titok közül. Ez a legtisztább tudás, örökkévaló,  \r\nörömmel végezhető, és a vallás tökéletessége, mert  \r\nmegvalósítása által közvetlen tapasztalatot nyújt az  \r\nönvalóról.\r\n\r\n##### 3. vers\r\nÓh, Ellenség Legyőzője, akik az odaadó szolgálatban nem  \r\nrendelkeznek hittel, azok nem érhetnek el Engem, hanem  \r\nvisszatérnek az anyagi világbeli születéshez és halálhoz.\r\n\r\n##### 4. vers\r\nMegnyilvánulatlan formámban ezt az egész univerzumot  \r\náthatom. Minden lény Bennem van, de Én nem vagyok bennük.\r\n\r\n##### 5. vers\r\nÉs mégsem nyugszik Bennem minden teremtett. Íme misztikus  \r\nhatalmam! Habár Én vagyok az összes élőlény fenntartója, s  \r\njelen vagyok mindenhol, mégis Én Magam vagyok a teremtés  \r\neredeti forrása.\r\n\r\n##### 6. vers\r\nTudd meg, hogy minden élőlény úgy nyugszik Bennem, miként a  \r\nmindenhol fújó, erős szél állandóan az éteri űrben.\r\n\r\n##### 7. vers\r\nÓh, Kunti fia, a korszak végével minden anyagi  \r\nmegnyilvánulás visszatér Belém, de a következő korszak  \r\nhajnalán újra teremtek energiám által.\r\n\r\n##### 8. vers\r\nEz az egész kozmikus megnyilvánulás Nekem van alárendelve.  \r\nAkaratom által újra meg újra megnyilvánul, s végezetül  \r\nakaratom által is semmisül meg.\r\n\r\n##### 9. vers\r\nÓh, Dhananjaya, mégsem kötnek meg ezek a tettek Engem.  \r\nMindig különálló vagyok tőlük, mintha semleges lenne  \r\nhelyzetem.\r\n\r\n##### 10. vers\r\nÓh, Kunti fia, az anyagi természet az Én irányításom alatt  \r\nműködik, létrehozva a mozgó és mozdulatlan lényeket. Az  \r\nanyagi természet törvénye alapján ismétlődve teremtődik, és  \r\nsemmisül meg ez a megnyilvánulás.\r\n\r\n##### 11. vers\r\nAz ostobák kigúnyolnak, mikor alászállok emberi alakomban.  \r\nNem ismerik transzcendentális természetem és mindenek felett  \r\nálló, páratlan uralmam.\r\n\r\n##### 12. vers\r\nEzek a megtévesztett emberek vonzódnak a démoni és ateista  \r\nnézetekhez. Ebben az illuzórikus állapotban a  \r\nfelszabaduláshoz, a gyümölcsöző tettekhez és a tudomány  \r\nműveléséhez fűzött összes reményük vereséget szenved.\r\n\r\n##### 13. vers\r\nÓh, Prtha fia, a nagy lelkek, akik nincsenek illúzióban, az  \r\nIsteni természet védelme alatt állnak. Teljesen lefoglalják  \r\nmagukat az odaadó szolgálatban, mert az Istenség Legfelsőbb  \r\nSzemélyiségeként, eredetinek és kimeríthetetlennek ismernek  \r\nEngem.\r\n\r\n##### 14. vers\r\nEzek a nagy lelkek állandóan az Én dicsőségem zengik, nagy  \r\nelszántsággal igyekeznek, s leborulva Előttem szüntelen  \r\nodaadással imádnak Engem.\r\n\r\n##### 15. vers\r\nA tudást művelők a Legfelsőbb Urat imádják, mint a  \r\npáratlanul állót, a sokban jelenlevőt és az univerzális  \r\nformát.\r\n\r\n##### 16. vers\r\nÉn vagyok a szertartás, az áldozat, az ősatyáknak szóló  \r\náldozás, a gyógyító fű és a transzcendentális mantra. Én  \r\nvagyok a vaj, a tűz és a felajánlás.\r\n\r\n##### 17. vers\r\nÉn vagyok az univerzum atyja, az anya, a fenntartó és az  \r\nősatya. Én vagyok a tudás tárgya, a tisztító és az om  \r\nszótag. A Rg, Sama és Yajur szintén Én vagyok.\r\n\r\n##### 18. vers\r\nÉn vagyok a cél, a fenntartó, az úr, a tanú, a hajlék, a  \r\nmenedék és a legkedvesebb barát. Én vagyok a teremtés és a  \r\nmegsemmisülés, mindennek alapja, a nyugvóhely és az örök  \r\nmag.\r\n\r\n##### 19. vers\r\nÓh, Arjuna, Én adom a hőt, s Én irányítom az esőt és a  \r\nszárazságot. Én vagyok a halhatatlanság megszemélyesítője  \r\nis; a létezők és a nemlétezők egyaránt Bennem vannak.\r\n\r\n##### 20. vers\r\nAkik a felsőbb bolygókra vágyva a Vedákat tanulmányozzák, és  \r\na soma italt fogyasztják, azok közvetve imádnak Engem. Ők  \r\nIndra bolygóján fognak megszületni, hogy isteni élvezetekben  \r\nvegyenek részt.\r\n\r\n##### 21. vers\r\nA mennyei érzéki örömök élvezete után ismét visszatérnek a  \r\nhalandók bolygójára. Így a védikus elveket követve csupán  \r\nröpke boldogsághoz jutottak.\r\n\r\n##### 22. vers\r\nDe akik odaadással imádnak Engem, transzcendentális Formámon  \r\nmeditálva, azoknak elhozom, amire szükségük van, s megőrzöm,  \r\namijük van.\r\n\r\n##### 23. vers\r\nÓh, Kunti fia, amit az ember a félisteneknek ajánl, igaz  \r\ntudás nélkül teszi, hiszen valójában Engem illet az.\r\n\r\n##### 24. vers\r\nÉn vagyok az egyetlen élvező, és az áldozat egyedüli célja.  \r\nVisszaesnek azok, akik nem ismerik fel igazi,  \r\ntranszcendentális természetemet.\r\n\r\n##### 25. vers\r\nA félisteneket imádók a félistenek között fognak  \r\nújraszületni, akik a szellemeket és hasonlókat imádják, azok  \r\nközéjük születnek, az ősatyák imádói az ősatyákhoz jutnak, s  \r\nakik Engem imádnak, azok Velem fognak élni.\r\n\r\n##### 26. vers\r\nHa valaki szeretettel és áhítattal áldoz Nekem egy levelet,  \r\nvirágot, gyümölcsöt vagy egy kis vizet, Én elfogadom azt.\r\n\r\n##### 27. vers\r\nÓh, Kunti fia, ajánld fel Nekem mindazt, amit cselekszel,  \r\neszel, elajándékozol, valamennyi vezekléseddel együtt!\r\n\r\n##### 28. vers\r\nIly módon megszabadulsz a jó és a rossz cselekedetek összes  \r\nvisszahatásától, s a lemondás ezen elvével felszabadulsz,  \r\nés eljutsz Hozzám.\r\n\r\n##### 29. vers\r\nÉn mindenkivel szemben egyenlő vagyok: senkire sem  \r\nirigykedem, és olyan sincs, akivel pártoskodnék. De aki  \r\nodaadással szolgál Engem, az Bennem van, a barátja vagyok, s  \r\nNekem is barátom ő.\r\n\r\n##### 30. vers\r\nMég ha valaki a legszörnyűbb tettet is követi el, ha odaadó  \r\nszolgálatot végez, szentnek kell tekinteni, mert a helyes  \r\nutat járja.\r\n\r\n##### 31. vers\r\nHamarosan tisztességessé válik, és maradandó békét ér el.  \r\nÓh, Kaunteya, hirdesd bátran, az Én hívem nem vész el soha!\r\n\r\n##### 32. vers\r\nÓh, Partha, legyen az bárki: nő, kereskedő, vagy alacsony  \r\ncsalád szülötte, ha oltalmat keres Nálam, elérheti a  \r\nlegfelsőbb rendeltetési helyet.\r\n\r\n##### 33. vers\r\nAkkor hát mennyivel jobbak a brahmanák, az igazak, a bhakták  \r\nés a szent királyok! Ők ebben az ideiglenes és nyomorúságos  \r\nvilágban szeretettel szolgálnak Engem.\r\n\r\n##### 34. vers\r\nElmédben gondolj mindig Rám, légy bhaktám, ajánld  \r\nhódolatodat Nekem, és imádj Engem! A Bennem való teljes  \r\nelmélyüléssel biztosan eljutsz Hozzám.\r\n\r\n\r\n\r\n### Tizedik fejezet\r\n#### Az Abszolút fensége\r\n\r\n##### 1. vers\r\nA Legfelsőbb Úr szólt:  \r\nÓh, kedves barátom, erőskarú Arjuna, figyelj ismét abszolút  \r\nszavaimra, melyeket a te érdekedben szólok, s melyek  \r\nmegörvendeztetnek majd.\r\n\r\n##### 2. vers\r\nA félistenek serege és a kiváló szentek sem ismerik  \r\nszármazásomat, mert Én vagyok mindnyájuk eredete minden  \r\ntekintetben.\r\n\r\n##### 3. vers\r\nAki Engem megszületetlennek, kezdet nélkülinek és az összes  \r\nvilág Legfelsőbb Urának ismer, az a többi halandótól  \r\neltérően mentes az illúziótól és minden bűntől.\r\n\r\n##### 4-5. vers\r\nÉrtelem, tudás, kétségtől és tévhittől való mentesség,  \r\nmegbocsátás, igazmondás, önszabályozás, nyugalom, gyönyör és  \r\nfájdalom, születés és halál, félelemnélküliség,  \r\nerőszaknélküliség, kiegyensúlyozottság, elégedettség,  \r\nvezeklés, adományozás, hírnév és becstelenség - egyedül  \r\nTőlem származik mindez.\r\n\r\n##### 6. vers\r\nA hét nagy bölcs, s az őket megelőző másik négy tudós,  \r\nvalamint a Manuk [az emberiség atyái] az Én elmémből  \r\nszülettek, s e bolygók összes lénye tőlük származik.\r\n\r\n##### 7. vers\r\nAki igazán ismeri az Én dicsőségemet és hatalmamat, az  \r\nvegyítetlen odaadó szolgálatba fog - ehhez semmi kétség sem  \r\nfér.\r\n\r\n##### 8. vers\r\nÉn vagyok az eredete a lelki és az anyagi világnak, minden  \r\nBelőlem árad. A bölcsek, akik tudva tudják ezt, megkezdik  \r\nodaadó szolgálatukat, és tiszta szívből imádnak Engem.\r\n\r\n##### 9. vers\r\nTiszta híveim gondolatai Bennem lakoznak, életüket Nekem  \r\najánlották fel. Nagy örömöt, elégedettséget élveznek ők,  \r\namikor felvilágosítják egymást, és Rólam társalognak.\r\n\r\n##### 10. vers\r\nAkik szüntelen odaadással élnek, és szeretettel imádnak  \r\nEngem, azoknak megadom azt az értelmet, amellyel eljuthatnak  \r\nHozzám.\r\n\r\n##### 11. vers\r\nEgyüttérzésből szívükben lakozom, s a tudás fénylő  \r\nlámpásával szétoszlatom a tudatlanságból származó  \r\nsötétséget.\r\n\r\n##### 12-13. vers\r\nArjuna szólott:  \r\nTe vagy a Legfelsőbb Brahman, a legvégső hajlék, a tisztító,  \r\naz Abszolút Igazság és az örök isteni Személy. Te vagy az  \r\nősi Isten, transzcendentális és eredeti, és Te vagy a  \r\nmegszületetlen, mindent átható szépség. Narada, Asita,  \r\nDevala és Vyasa, valamint minden más nagy bölcs ezt hirdeti  \r\nRólad, és most Te Magad is ezt mondod nekem.\r\n\r\n##### 14. vers\r\nÓh, Krsna, igazságként fogadom el mindazt, amit nekem  \r\nelmondtál. Sem a félistenek, sem pedig a démonok nem ismerik  \r\nszemélyedet, óh, Uram.\r\n\r\n##### 15. vers\r\nBizony egyedül csak Te ismered Magad képességeid által, óh,  \r\nmindenek eredete, lények Ura, istenek Istene, óh, Legfelsőbb  \r\nSzemély, univerzum Ura!\r\n\r\n##### 16. vers\r\nKérlek, beszélj nekem részletesen isteni erőidről, melyek  \r\náltal áthatod a világokat, és bennük lakozol!\r\n\r\n##### 17. vers\r\nÓh, Legfelsőbb Misztikus, hogyan lehet Téged megismerni a  \r\nszüntelen meditálás folyamatával? Óh, Magasztos Úr, milyen  \r\nsajátságos formákban elmélkedjem Rajtad?\r\n\r\n##### 18. vers\r\nKérlek, beszélj még egyszer részletesen hatalmas  \r\nképességeidről és dicsőségedről, mert sohasem fáradok bele  \r\nambróziás szavaid hallgatásába.\r\n\r\n##### 19. vers\r\nA Magasztos Úr szólott:  \r\nJó, beszélni fogok neked, óh, Kuruk legjobbja, csodálatos  \r\nmegnyilvánulásaimról, de csak a legfontosabbakról, mert  \r\nfenségemnek nincsen határa.\r\n\r\n##### 20. vers\r\nÓh, Gudakesa, Én vagyok a Lélek, aki ott lakozik minden  \r\nélőlény szívében. Én vagyok minden lény kezdete, közepe és  \r\nvége.\r\n\r\n##### 21. vers\r\nAz Adityák közül Visnu, a csillagok közül a ragyogó Nap  \r\nvagyok. A Marutok közül Marici, a világító égitestek közül  \r\npedig a Hold.\r\n\r\n##### 22. vers\r\nA Vedák közül a Sama-veda vagyok, a félistenek közül Indra,  \r\naz érzékek közül az elme, s Én vagyok az életerő [tudat]  \r\nminden élőlényben.\r\n\r\n##### 23. vers\r\nA Rudrák közül az Úr Siva vagyok, a Yaksák és Raksasák közül  \r\na vagyon ura, Kuvera, a Vasuk közül a tűz [Agni], a hegyek  \r\nközül Meru.\r\n\r\n##### 24. vers\r\nÓh, Arjuna, tudd meg, hogy a papok közül Brhaspati főpap, az  \r\nodaadás ura vagyok. A generálisok közül Skanda, a háború  \r\nura, a vízgyűjtők közül az óceán.\r\n\r\n##### 25. vers\r\nA nagy bölcsek közül Bhrgu, a vibrációkban a  \r\ntranszcendentális om vagyok. Az áldozatokból a Szent Nevek  \r\nvibrálása [japa], a mozdíthatatlan dolgok közül a Himalája.\r\n\r\n##### 26. vers\r\nValamennyi fa közül a szent fügefa, a félisten-bölcsek közül  \r\nNarada, a félistenek énekesei közül Citraratha, a tökéletes  \r\nlények közül Kapila vagyok.\r\n\r\n##### 27. vers\r\nTudd meg, hogy a lovak közül az óceánból származó, a  \r\nhalhatatlanság elixírjéből született Uccaihsrava vagyok. A  \r\nkirályi elefántok közül Airavata, az emberek közül a király.\r\n\r\n##### 28. vers\r\nA fegyverek közül a villám, a tehenek közül surabhi, a  \r\nmértéktelen tejelő, az ősnemzők közül Kandarpa, a szerelem  \r\nistene, a kígyók közül a legnagyobb, Vasuki vagyok.\r\n\r\n##### 29. vers\r\nA felsőbb bolygóbeli Naga kígyók közül Ananta, a vízi  \r\nistenségek közül Varuna, az eltávozott ősök közül Aryama, s  \r\na törvényt hozók közül Yama, a halál ura vagyok.\r\n\r\n##### 30. vers\r\nA Daitya démonok közül az odaadó Prahlada, a hódítók közül  \r\naz idő, a vadállatok közül az oroszlán, a madarak közül  \r\nGaruda, Visnu tollas hordozója vagyok.\r\n\r\n##### 31. vers\r\nA tisztító dolgok közül a szél, a fegyverforgatók közül  \r\nRama, a halfajták közül a cápa, a folyóvizek közül a Gangesz  \r\nvagyok.\r\n\r\n##### 32. vers\r\nÓh, Arjuna, az összes teremtmény közül Én vagyok a kezdet, a  \r\nközép és a vég. A tudományok közül az önvalóról szóló lelki  \r\ntudomány, a logikában a végső igazság vagyok.\r\n\r\n##### 33. vers\r\nA betűkből az A, az összetett szavakban a kettős szó vagyok,  \r\nde Én a kimeríthetetlen időként is létezem. A teremtők közül  \r\nBrahma vagyok, kinek sokarcú feje minden irányban lát.\r\n\r\n##### 34. vers\r\nÉn vagyok a mindenkit elpusztító halál, és a jövőben  \r\nkeletkező dolgok létrehozója. A nők közül hírnév, szerencse,  \r\nbeszéd, memória, értelem, hűség és türelem vagyok.\r\n\r\n##### 35. vers\r\nA himnuszok közül az Úr Indrának énekelt Brhat-sama vagyok.  \r\nA versek közül Én vagyok a Gayatri, amit a brahmanák  \r\nvibrálnak naponta. A hónapok közül az aratás hónapja, az  \r\névszakok közül a virágot fakasztó tavasz vagyok.\r\n\r\n##### 36. vers\r\nA csalások közül a szerencsejáték, a ragyogók között a  \r\nragyogás, de Én vagyok a győzelem, a kaland és az erősek  \r\nereje is.\r\n\r\n##### 37. vers\r\nVrsni leszármazottai közül Vasudeva, a Pandavák között  \r\nArjuna, a bölcsek közül Vyasa, s a nagy gondolkodók közül  \r\nUsana vagyok.\r\n\r\n##### 38. vers\r\nA büntetések közül a büntetés lesújtó botja, a győzelemre  \r\nvágyók közül az erkölcs, a csend formájában a titkok őre, a  \r\nbölcsek között a bölcsesség vagyok.\r\n\r\n##### 39. vers\r\nÓh, Arjuna, ezenkívül Én vagyok minden lét teremtő magja.  \r\nNincsen olyan mozgó vagy mozdulatlan lény, ami létezhetne  \r\nNélkülem.\r\n\r\n##### 40. vers\r\nÓh, ellenség hatalmas legyőzője, isteni megnyilvánulásaim  \r\nvégtelenek. Amit felsoroltam neked, az töredéke csupán  \r\nvégtelen fenségemnek.\r\n\r\n##### 41. vers\r\nTudd meg, hogy minden gyönyörű, dicsőséges és hatalmas  \r\nteremtmény pompám szikrájából születik csupán.\r\n\r\n##### 42. vers\r\nDe mire való ez a részletes tudomány, óh, Arjuna? Énem  \r\nparányi töredékével áthatom, és fenntartom ezt az egész  \r\nuniverzumot.\r\n\r\n\r\n\r\n### Tizenegyedik fejezet\r\n#### Az univerzális forma\r\n\r\n##### 1. vers\r\nArjuna szólott:  \r\nHallottam tanításod a titkos lelki témákról, melyeket  \r\nirántam való kedvességből mondtál el nekem. Illúzióm most  \r\nszertefoszlott.\r\n\r\n##### 2. vers\r\nÓh, Lótuszvirág-szemű, részletesen hallottam Tőled minden  \r\nélőlény megjelenéséről és eltűnéséről, valamint  \r\nkimeríthetetlen dicsőségedről.\r\n\r\n##### 3. vers\r\nÓh, minden személyiség legnagyobbja, óh, legfelsőbb forma,  \r\nbár látom magam előtt valódi alakodat, mégis szeretném  \r\ntudni, miképpen hatoltál ebbe a kozmikus megnyilvánulásba.  \r\nSzeretném megpillantani azon formádat!\r\n\r\n##### 4. vers\r\nÓh, Uram, misztikus képességek mestere, ha úgy gondolod,  \r\nhogy képes vagyok meglátni univerzális formádat, akkor  \r\nkérlek, mutasd meg nekem azt az Éned!\r\n\r\n##### 5. vers\r\nSzólt a Magasztos Úr:  \r\nKedves Arjunám, Prtha fia, lásd hát fenségem, a sok  \r\nszázezernyi, változó isteni formát, melyek sokszínűek, mint  \r\na tenger.\r\n\r\n##### 6. vers\r\nÓh, Bharaták legjobbja, lásd hát az Adityák és Rudrák  \r\nkülönféle megnyilvánulásait, a Marutokat, a két Asvint, és a  \r\ntöbbi sok csodát, amit még senki sem látott, vagy hallott  \r\nezelőtt!\r\n\r\n##### 7. vers\r\nÓh, Álom Legyőzője, bármit is kívánj megtekinteni, azon  \r\nnyomban megláthatod e testben. Ez az univerzális forma képes  \r\nmegmutatni neked mindazt, amit most kívánsz, s amit majd a  \r\njövőben akarsz. Ebben a formában minden teljes.\r\n\r\n##### 8. vers\r\nIsteni szemet adok neked, amellyel megpillanthatod misztikus  \r\nfenségemet; anélkül nem láthatsz meg Engem.\r\n\r\n##### 9. vers\r\nSanjaya szólt:  \r\nÓh, király, így szólt a Legfelsőbb, a misztikus képességek  \r\nUra, az Istenség Legfelsőbb Személyisége, majd  \r\nmegnyilvánította Arjunának univerzális formáját.\r\n\r\n##### 10-11. vers\r\nArjuna végtelen sok szájat és szemet látott. A kép  \r\ncsodálatos volt. A formát isteni, vakító ékességek,  \r\nfelöltött fegyverek, és temérdek, rendezett öltözék  \r\ndíszítette. Teste illatos kenőcsökkel bekenve, gyönyörű  \r\nvirágfüzérekkel ékesítve. Az egész elragadó, mindenhová  \r\nkiterjedő és végtelen volt.\r\n\r\n##### 12. vers\r\nHa sok ezer Nap egyszerre lángolna fel az égen, az  \r\nközelítené csak meg a Legfelsőbb Személy univerzális  \r\nformájának ragyogását.\r\n\r\n##### 13. vers\r\nÉs akkor Arjuna megláthatta a világegyetem sok ezer részre  \r\nosztott, végtelen kiterjedéseit, mind egy helyen, az Úr  \r\nuniverzális formájában.\r\n\r\n##### 14. vers\r\nA zavart és megdöbbent Arjuna a csodálattól lenyűgözve,  \r\négnek álló hajjal, összetett kézzel tiszteletét kezdte  \r\najánlani a Legfelsőbb Úrnak.\r\n\r\n##### 15. vers\r\nArjuna szólt:  \r\nKedves Uram, testedben látom egybegyűlve az összes félistent  \r\nés a különféle élőlényeket. Látom Brahmát, amint a  \r\nlótuszvirágon ül, látom Sivát, valamint sok bölcset és  \r\nisteni kígyót.\r\n\r\n##### 16. vers\r\nÓh, kozmosz Ura, univerzális testedben minden oldalról sok-  \r\nsok vég nélkül kiterjedő formát, gyomrot, szájat és szemet  \r\nlátok. Mindezeknek nincs sem kezdete, sem vége, sem közepe.\r\n\r\n##### 17. vers\r\nNehéz a különféle koronákkal, buzogányokkal és csakrákkal  \r\nékesített formádat nézni, mert vakítóan ragyog, mérhetetlen  \r\nés izzó, mint a Nap.\r\n\r\n##### 18. vers\r\nTe vagy a legvégső cél, az univerzumokban a legkiválóbb,  \r\nkimeríthetetlen, s a legősibb. Te vagy a múlhatatlan vallás  \r\nfenntartója, az örökkévaló Istenség Személyisége.\r\n\r\n##### 19. vers\r\nTe vagy a kezdet, a közép és a vég nélküli forrás. Számtalan  \r\nkarod van, a Hold és a Nap nagy, végtelen számú szemeid közé  \r\ntartozik. Látom, a szádból izzó láng lövell, s ragyogásod  \r\náltal melegíted ezt az egész univerzumot.\r\n\r\n##### 20. vers\r\nHabár egy vagy, kiterjedtél az égben, a bolygókban, s a  \r\nköztük levő űrben egyaránt. Óh, Nagy Lélek, félelmetes  \r\nformádat szemlélve látom, hogy mind a három bolygórendszer  \r\nlakosai megzavarodtak.\r\n\r\n##### 21. vers\r\nAz összes félisten meghódol Előtted, s Beléd hatolnak.  \r\nNagyon félnek, s összetett kézzel védikus himnuszokat  \r\nzengenek.\r\n\r\n##### 22. vers\r\nCsodálkozva szemlélnek Téged az Úr Siva különféle  \r\nmegnyilvánulásai, valamint az Adityák, a Vasuk, a Sadhyák, a  \r\nVisvadevák, a két Asvin, a Marutok, az ősatyák, a  \r\nGandharvák, a Yaksák, az Asurák és a tökéletessé vált  \r\nfélistenek.\r\n\r\n##### 23. vers\r\nÓh, Hatalmas-karú, bolygóján az összes félisten zavartan  \r\nszemléli számtalan arcod, szemed, karod, gyomrod, lábad és  \r\nrettenetes fogaid. Én is megdöbbentem, akárcsak ők.\r\n\r\n##### 24. vers\r\nÓh, mindent-átható Visnu! Nem vagyok képes tovább  \r\nfenntartani lelki egyensúlyomat. Félek eget betöltő, ragyogó  \r\nszíneid, valamint izzó szemeid és szájaid láttán.\r\n\r\n##### 25. vers\r\nÓh, urak Ura, világok menedéke, kérlek, légy kegyes hozzám!  \r\nLángoló halotti arcaid és félelmetes fogaid látványa elűzte  \r\nlelki békémet, teljesen megzavarodtam.\r\n\r\n##### 26-27. vers\r\nDhrtarastra összes fia, és a velük szövetséges királyok,  \r\nBhisma, Drona és Karna, valamint kiváló katonáink egytől-  \r\negyig a szájadba özönlenek. Borzadva látom, miként  \r\nnémelyikük koponyája szétmorzsolódik félelmetes, iszonyú  \r\nfogaid között.\r\n\r\n##### 28. vers\r\nMint folyók az óceánba, úgy ömlenek e harcosok lángoló  \r\nszájaidba, hogy ott megsemmisüljenek.\r\n\r\n##### 29. vers\r\nLátom az embereket teljes sebességgel torkodba rohanni,  \r\nmiként az éjjeli lepkék is fejvesztetten a tűzbe szállanak.\r\n\r\n##### 30. vers\r\nÓh, Visnu, lángoló nyelveiddel minden irányban elpusztítasz  \r\nmindenkit, s felmérhetetlen sugaraid beragyogják az  \r\nuniverzumot. Perzselvén a világot, Te jelen vagy mindenütt.\r\n\r\n##### 31. vers\r\nÓh, urak Ura, ily félelmetes forma, kérlek, áruld el nekem,  \r\nki vagy Te! Hódolatomat ajánlom Neked, s esedezem, légy  \r\nkegyes hozzám! Küldetésedet nem ismerem, de vágyom arra,  \r\nhogy halljak róla!\r\n\r\n##### 32. vers\r\nSzólt a Magasztos Úr:  \r\nIdő vagyok, világok pusztítója. Azért jöttem, hogy az összes  \r\nembert foglalkoztassam. Te és a többi Pandava kivételével  \r\nmindkét fél harcosai meg fognak semmisülni.\r\n\r\n##### 33. vers\r\nKelj fel hát, készülj a harcra! Óh, Savyasacin, virágzó  \r\nkirályságot fogsz élvezni ellenségeid legyőzése után. Én már  \r\nhalálra ítéltem őket, te csupán eszköz lehetsz a harcban.\r\n\r\n##### 34. vers\r\nA hatalmas vitézek, mint például Drona, Bhisma, Jayadratha  \r\nés Karna, már mind elpusztultak. Harcolj csak, s ne aggódj,  \r\ngyőzedelmeskedni fogsz ellenségeid felett!\r\n\r\n##### 35. vers\r\nÍgy szólt Sanjaya Dhrtarastrához:  \r\nÓh, király, Arjuna reszketett, midőn e szavakat hallotta az  \r\nIstenség Legfelsőbb Személyiségétől, majd összetette kezét,  \r\ns félelemmel telve, elcsukló hangon eképpen szólott:\r\n\r\n##### 36. vers\r\nÓh, Hrsikesa, Neved hallatára örömtelivé válik a világ, s  \r\nígy mindenki ragaszkodni fog Hozzád. A tökéletessé vált  \r\nlények tiszteletteljes hódolatukat ajánlják, míg a démonok  \r\nszerteszét menekülnek. Mindez így van rendjén.\r\n\r\n##### 37. vers\r\nÓh, Nagylelkű, óh, Határtalan, miért ne ajánlják hát  \r\nhódolatukat Neked, ki még Brahmánál is felsőbbrendű vagy? Te  \r\nvagy az eredeti mester, óh, univerzum menedéke,  \r\nlegyőzhetetlen forrás, minden ok oka, aki transzcendentális  \r\nehhez az anyagi megnyilvánuláshoz képest.\r\n\r\n##### 38. vers\r\nTe vagy az eredeti Személy, a Legfelsőbb Isten, a  \r\nmegnyilvánult kozmikus világ egyetlen oltalma. Tudsz  \r\nmindent, s Te vagy mindaz, amit meg kell ismerni. Te felette  \r\nállsz az anyagi kötőerőknek. Óh, végnélküli forma, Te hatod  \r\nát az egész kozmikus megnyilvánulást.\r\n\r\n##### 39. vers\r\nTe vagy a levegő, a tűz, a víz, és Te vagy a Hold! Te vagy a  \r\nLegfelsőbb Irányító, Te vagy a Brahma, a nagyatya. Ezért  \r\ntiszteletteljes hódolatomat ajánlom Neked újra meg újra -  \r\nezerszeresen.\r\n\r\n##### 40. vers\r\nHódolatom elölről, hátulról és minden oldalról! Óh, kötetlen  \r\nerő, Te vagy a korlátlan hatalom mestere! Mindent-áthatóként  \r\nTe vagy a minden!\r\n\r\n##### 41-42. vers\r\nA múltban nem tudtam dicsőségedről, ezért csupán így  \r\nszólítottalak: \"Óh, Krsnám; óh, Yadavám; kedves barátom!\"  \r\nKérlek, nézd el, bármit is tettem bolondságomban vagy  \r\nszeretetemben! Tréfálkozván, sokszor voltam tiszteletlen  \r\nVeled szemben, miközben együtt pihentünk, egy ágyban  \r\nfeküdtünk, vagy együtt ettünk; néha kettesben, néha pedig a  \r\ntöbbi barátunk előtt. Kérlek, bocsásd meg minden vétkem!\r\n\r\n##### 43. vers\r\nTe vagy az atyja a teljes kozmikus megnyilvánulásnak, Te  \r\nvagy az imádandó lelki tanítómester. Senki sem egyenrangú  \r\nVeled, és senki sem válhat eggyé Veled. Mérhetetlen vagy a  \r\nhárom világon belül.\r\n\r\n##### 44. vers\r\nTe vagy a Legfelsőbb Úr, aki minden élőlény számára  \r\nimádandó. Ezért hát leborulok, hogy a tiszteletemet  \r\najánljam, és kegyedért esedezem. Kérlek, nézd el, bármilyen  \r\nhibát is követtem el Veled szemben, s légy türelmes hozzám,  \r\nmint apa a fiához, barát a pajtásához, szerető a kedveséhez!\r\n\r\n##### 45. vers\r\nBoldog vagyok az eddig sohasem látott univerzális forma  \r\nmegtekintése után, de ugyanakkor félelem gyötri elmémet.  \r\nKérlek hát, részesíts kegyedben, s fedd fel ismét eredeti  \r\nformádat, mint az Istenség Személyisége, óh, urak Ura,  \r\nuniverzum hajléka!\r\n\r\n##### 46. vers\r\nÓh, ezerkarú, óh, univerzális Úr, szeretnélek négykarú  \r\nformádban látni, ékes sisakkal fejeden, kezeidben buzogányt,  \r\ncsakrát, kagylókürtöt és lótuszvirágot tartván. Nagyon  \r\nvágyódom, hogy ebben a formádban lássalak!\r\n\r\n##### 47. vers\r\nA Magasztos Úr szólt:  \r\nKedves Arjunám, boldogan mutattam meg belső energiám által  \r\naz univerzális formát. Előtted még senki sem látta ezt, a  \r\nvégtelent és vakítóan ragyogót.\r\n\r\n##### 48. vers\r\nÓh, Kuru harcosok legjobbja, előtted senki sem láthatta  \r\nuniverzális formámat, mert azt nem lehet megpillantani a  \r\nVedák tanulmányozásával, áldozatok végrehajtásával vagy  \r\nhasonló cselekedetekkel. Egyedül te láthattad meg azt.\r\n\r\n##### 49. vers\r\nAz elméd nyugtalanná vált szörnyű arculatom láttán. Most  \r\nlegyen hát vége ennek! Kedves bhaktám, szabadulj meg minden  \r\naggodalomtól, hogy megbékélt elmével megpillanthasd a kívánt  \r\nformát.\r\n\r\n##### 50. vers\r\nSanjaya e szavakkal fordult Dhrtarastrához:  \r\nEzeket mondta Krsna, az Istenség Legfelsőbb Személyisége  \r\nArjunának, majd nagylelkűen felfedte előbb a négykarú, végül  \r\na valódi, gyönyörűséges kétkarú formáját, ily módon  \r\nlelkesítve a megrettent Arjunát.\r\n\r\n##### 51. vers\r\nAmikor Arjuna megpillantotta Krsnát eredeti formájában, így  \r\nszólt:  \r\nLátván emberhez hasonló, gyönyörű formád, elmém  \r\nmegnyugodott, s visszatért eredeti lelkiállapotom.\r\n\r\n##### 52. vers\r\nSzólt a Magasztos Úr:  \r\nKedves Arjunám, nagyon nehéz megpillantani ezt a formám,  \r\namit most látsz. Még a félistenek is állandóan lesik az  \r\nalkalmat, hogy megláthassák ezt a számukra annyira kedves  \r\nformát.\r\n\r\n##### 53. vers\r\nAmit most transzcendentális szemeddel felfogsz, azt nem  \r\nlehet meglátni vagy megérteni csupán a Vedák  \r\ntanulmányozásával, sem komoly vezeklések végzésével, sem  \r\nadományozással, sem rituális imádattal. Az efféle folyamatok  \r\náltal lehetetlen eredeti formámban megpillantani Engem.\r\n\r\n##### 54. vers\r\nÓh, kedves Arjunám, ellenség fenyítője, csakis osztatlan  \r\nodaadó szolgálat által lehet Engem igazán megérteni. Egyedül  \r\nígy lehet közvetlenül meglátni Engem, úgy, ahogyan előtted  \r\nállok. Ily módon lehet csak behatolni a Rólam szóló tudás  \r\nmisztériumába.\r\n\r\n##### 55. vers\r\nKedves Pandava, aki tiszta, odaadó szolgálatomban él,  \r\nmentesen előző tetteinek szennyétől és az elmebeli  \r\nspekulációtól, és barátja minden élőlénynek - az biztosan  \r\neljut Hozzám.\r\n\r\n\r\n\r\n### Tizenkettedik fejezet\r\n#### Az odaadó szolgálat\r\n\r\n##### 1. vers\r\nArjuna így kérdezett:  \r\nKi tekinthető tökéletesebbnek: aki mindig megfelelően imád  \r\nTéged az odaadó szolgálatban, vagy aki a személytelen  \r\nBrahmant, a megnyilvánulatlant imádja?\r\n\r\n##### 2. vers\r\nA Magasztos Úr szólt:  \r\nAki elméjét személyes formámra rögzíti, s mindig nagy,  \r\ntranszcendentális hittel imád Engem, azt a  \r\nlegtökéletesebbnek tekintem Én.\r\n\r\n##### 3-4. vers\r\nDe akik az érzékek szabályozásával, s azáltal, hogy  \r\negyenlőek mindenkivel szemben, teljesen az Abszolút Igazság  \r\nszemélytelen aspektusát, a megnyilvánulatlant imádják, amely  \r\ntúl van az érzékek felfogásán, s mindent-átható,  \r\nfelfoghatatlan és mozdulatlan, az ilyen személyek, akik  \r\nmindenki jólétéért fáradoznak - végül is elérnek Engem.\r\n\r\n##### 5. vers\r\nRendkívül nehéz előrehaladniuk azoknak, akiknek elméje a  \r\nLegfelsőbb személytelen, megnyilvánulatlan aspektusához  \r\nvonzódik. Ezen az úton mindig nagyon fáradságos az  \r\nelőrejutás a megtestesült lények számára.\r\n\r\n##### 6-7. vers\r\nÓh, Prtha fia, gyorsan megszabadítom a születés és halál  \r\nóceánjából azt, aki minden tettét Nekem felajánlva Engem  \r\nimád, eltérés nélkül átadja magát Nekem, odaadó szolgálatban  \r\nél, és elméjét Rám szögezve mindig Rajtam meditál.\r\n\r\n##### 8. vers\r\nElmédet szögezd Rám, az Istenség Legfelsőbb Személyiségére,  \r\nés Velem kapcsolatban használd minden értelmedet; így  \r\nkétségtelen, hogy mindig Velem fogsz élni.\r\n\r\n##### 9. vers\r\nKedves Arjunám, gazdagság meghódítója, ha képtelen vagy  \r\nelmédet eltérés nélkül Rám szögezni, akkor kövesd a bhakti-  \r\nyoga szabályozó elveit. Ily módon majd felébred a vágy  \r\nbenned, hogy elérj Engem.\r\n\r\n##### 10. vers\r\nHa nem tudod gyakorolni a bhakti-yoga szabályait, akkor  \r\npróbálj csak Nekem dolgozni, mert ha Értem cselekszel, akkor  \r\nmajd eléred a tökéletes szintet.\r\n\r\n##### 11. vers\r\nHa képtelen vagy ilyen tudatban dolgozni, akkor próbálj  \r\nlemondani munkád minden gyümölcséről, s horgonyozz az  \r\nönvalóban.\r\n\r\n##### 12. vers\r\nHa ezt sem tudod megtenni, akkor fogj a tudás művelésébe. A  \r\nmeditáció azonban jobb a tudásnál, a meditációnál pedig a  \r\nmunka gyümölcseiről való lemondás, mert ezáltal lelki  \r\nnyugalomhoz jut az ember.\r\n\r\n##### 13-14. vers\r\nAki nem irigy, hanem minden élőlény kedves barátja, nem  \r\nképzeli tulajdonosnak magát, mentes a hamis egotól, azonos a  \r\nboldogságban és boldogtalanságban, mindig elégedett, odaadó  \r\nszolgálatban él, eltökélten igyekszik, elméje és értelme  \r\negyetértésben van Velem, s az Én bhaktám - az nagyon kedves  \r\nSzámomra.\r\n\r\n##### 15. vers\r\nAki nem okoz problémát senkinek sem, az aggodalom nem  \r\nzavarja, s változatlan úgy a boldogságban, mint a  \r\nboldogtalanságban - az nagyon kedves Nekem.\r\n\r\n##### 16. vers\r\nAz a bhaktám, aki nem függ a tettek szokásos folyásától,  \r\ntiszta, ügyes, gondok nélküli, mentes minden fájdalomtól, s  \r\negy tettében sem törekszik a munka gyümölcsére - az nagyon  \r\nkedves Nekem.\r\n\r\n##### 17. vers\r\nAz olyan bhakta, aki nem vonzódik az anyagi örömhöz, de nem  \r\nis gyűlöl, nem bánkódik és nem vágyakozik, lemond úgy a  \r\nkedvező, mint a kedvezőtlen dolgokról - az nagyon kedves  \r\nNekem.\r\n\r\n##### 18-19. vers\r\nAki egyenlő barátaival és ellenségeivel szemben,  \r\nkiegyensúlyozott a tiszteletben és szégyenben, hidegben és  \r\nmelegben, boldogságban és boldogtalanságban, jó és rossz  \r\nhírben, mindig mentes az anyagi társulás szennyeződésétől,  \r\nállandóan csendes, mindennel elégedett, nem törődik  \r\nsemmilyen hajlékkal, szilárd a tudásban, és odaadó  \r\nszolgálattal foglalja le magát - az nagyon kedves Nekem.\r\n\r\n##### 20. vers\r\nAz a bhakta, aki az odaadó szolgálat e maradandó útját  \r\njárja, hittel szolgál, s Engem tekint legfelsőbb céljaként -  \r\naz főleg nagyon kedves Nekem.\r\n\r\n\r\n\r\n### Tizenharmadik fejezet\r\n#### A prakrti, a purusa és a tudat\r\n\r\n##### 1-2. vers\r\nArjuna szólt:  \r\nKedves Krsna, szeretném megérteni a prakrtit, a purusát, a  \r\nksetrát, a ksetrajnát, a jnanát és a jneyamot.  \r\nA Magasztos Úr így válaszolt:  \r\nÓh, Kunti fia, az anyagi testet hívják ksetrának, ismerőjét  \r\npedig ksetrajnának.\r\n\r\n##### 3. vers\r\nÓh, Bharata leszármazottja, értsd meg, hogy szintén Én  \r\nvagyok ksetrajna minden testben. Jnanának a testre, valamint  \r\nannak birtokosára vonatkozó tudást hívják. Ez az Én  \r\nvéleményem.\r\n\r\n##### 4. vers\r\nKérlek, halld most részletes leírásom a tett mezejéről,  \r\nannak felépítéséről, változásairól, keletkezéséről,  \r\nismerőjéről és hatásairól.\r\n\r\n##### 5. vers\r\nA különféle bölcsek a Veda könyvekben [főleg a Vedanta-  \r\nsutrában] írnak a tettek ismerőjéről és a tudásról, amely a  \r\ntettek mezejéről szól, s ezt nagyon logikusan ok és  \r\nokozatként mutatják be.\r\n\r\n##### 6-7. vers\r\nAz öt durva fizikai elem, a hamis ego, az értelem, a  \r\nmegnyilvánulatlan, a tíz érzék, az elme, az öt érzéki tárgy,  \r\nvágy, irtózat, boldogság, az aggregátum, a léttünetek és a  \r\nmeggyőződések - ezeket együttesen a tettek mezejének és  \r\nvisszahatásainak tekintik.\r\n\r\n##### 8-12. vers\r\nAlázatosság, büszkeség [nélküliség](#nélküliség), erőszak nélküliség, béketűrés,  \r\negyszerűség, egy hiteles lelki tanítómester elfogadása,  \r\ntisztaság, kitartás, önszabályozás, az érzékkielégítés  \r\ntárgyairól való lemondás, mentesség a hamis egotól, a  \r\nszületés, öregség, betegség és halál okozta bajok meglátása,  \r\nnem kötődés a gyermekekhez, feleséghez, otthonhoz és a  \r\ntöbbihez, valamint kiegyensúlyozottság a kívánt és a nem  \r\nkívánt esetekben, állandó és vegyítetlen odaadás Irántam,  \r\nelhagyatott helyen való élés, elkülönülés az emberek  \r\náltalános tömegétől, az önmegvalósítás fontosságának  \r\nfelismerése és az Abszolút Igazság utáni filozófiai kutatás  \r\n\\- ezt mind tudásnak nyilvánítom, az ezzel ellenkezőt pedig  \r\ntudatlanságnak.\r\n\r\n##### 13. vers\r\nMost megmagyarázom a jneyamot, melynek ismeretével  \r\nmegízlelheted a halhatatlanságot, a kezdet nélkülit, a Nekem  \r\nalárendeltet. Neve Brahman, vagyis lélek, s ez túl van az  \r\nanyagi világ ok és okozat törvényén.\r\n\r\n##### 14. vers\r\nMindenhová elnyúlnak karjai és lábai, arcai és szemei  \r\nmindenhol jelen vannak, s mindent hall - így létezik a  \r\nFelsőlélek.\r\n\r\n##### 15. vers\r\nA Felsőlélek az eredeti forrása minden érzéknek, ám Ő mégis  \r\nérzékek nélküli. Bár Ő minden lény fenntartója, mégis  \r\nkötetlen. A természet fölött áll, ugyanakkor az anyagi  \r\ntermészet összes kötőerejének mestere.\r\n\r\n##### 16. vers\r\nA Legfelsőbb Igazság kívül is, belül is, a mozgóban és a  \r\nmozdulatlanban is létezik. Ő túl van a látás és a tudás  \r\nanyagi érzékszervének hatalmán. Bár nagyon-nagyon távol van,  \r\nmégis megtalálható mindenki közelében is.\r\n\r\n##### 17. vers\r\nBár a Felsőlélek felosztottnak tűnik, valójában ez soha  \r\nsincs így: Ő egy. Habár valamennyi élőlény fenntartója,  \r\ntudni kell Róla, hogy mégis Ő az, aki elpusztít és megteremt  \r\nmindent.\r\n\r\n##### 18. vers\r\nŐ a fényforrása minden fénylő tárgynak, túl van az anyag  \r\nsötétségén és megnyilvánulatlan. Ő a tudás tárgya és célja.  \r\nMindenki szívében jelen van.\r\n\r\n##### 19. vers\r\nÖsszefoglalóan leírtam a tettek mezejét, a tudást, valamint  \r\na tudás tárgyát. Teljességében csak a bhaktáim érthetik meg  \r\nezeket, s így elérhetik az Én természetemet.\r\n\r\n##### 20. vers\r\nTudni kell, hogy az anyagi természet és az élőlények kezdet  \r\nnélküliek. Változásaik, valamint a három kötőerő az anyagi  \r\ntermészet termékei.\r\n\r\n##### 21. vers\r\nÚgy mondják, a természet az oka minden anyagi tettnek és  \r\nvisszahatásnak, míg az élőlény a szenvedések és élvezetek  \r\nokozója a világban.\r\n\r\n##### 22. vers\r\nIly módon élvezi az anyagi világgal kapcsolatba került  \r\nélőlény a természet három kötőerejének termékeit. A gunákkal  \r\nvaló társulás következtében különféle fajokban születik meg,  \r\ns hol jó, hol rossz éri őt.\r\n\r\n##### 23. vers\r\nAz anyagi testben van egy másik, egy transzcendentális  \r\nélvező is - az Úr, a Legfelsőbb Birtokos, aki  \r\nfelülvigyázóként és engedélyezőként létezik, s akit  \r\nFelsőlélekként ismernek.\r\n\r\n##### 24. vers\r\nAki megérti az anyagi természetről, az élőlényről és a  \r\ntermészet kötőerőinek egymásra hatásáról szóló filozófiát,  \r\naz biztosan felszabaduláshoz jut. Az ilyen személy nem fog  \r\nújra megszületni ebben a világban, függetlenül a jelenlegi  \r\nhelyzetétől.\r\n\r\n##### 25. vers\r\nA Felsőlelket néhányan meditáció által, egyesek a tudás  \r\nművelése révén, mások pedig a gyümölcsöző vágyaktól mentes  \r\nmunka segítségével látják meg.\r\n\r\n##### 26. vers\r\nAzután vannak olyanok is, akik másoktól hallottak a  \r\nLegfelsőbb Személyről, s bár nem jártasak a lelki tudásban,  \r\nelkezdték imádni Őt. Ők is túljutnak a halál birodalmán, s  \r\nezt éppen annak a képességüknek köszönhetik, hogy a hiteles  \r\nforrásokra hallgattak.\r\n\r\n##### 27. vers\r\nÓh, Bharaták vezére, minden létező, mozgó és mozdulatlan  \r\negyaránt, csupán összetevője a tettek mezejének és az azt  \r\nismerőnek.\r\n\r\n##### 28. vers\r\nAki minden testben látja az egyéni lelket kísérő Paramatmát,  \r\nés aki megérti, hogy sem az egyéni lélek, sem pedig a  \r\nFelsőlélek nem semmisül meg soha, az valóban lát.\r\n\r\n##### 29. vers\r\nAki a Felsőlelket minden élőlényben, mindig, mindenhol  \r\negyenlőnek látja, az nem degradálódik elméje által, s így  \r\neléri a legvégső célt.\r\n\r\n##### 30. vers\r\nAki látja, hogy minden tettet az anyagi természet alkotta  \r\ntest hajt végre, és az önvaló nem tesz semmit, az valóban  \r\nlát.\r\n\r\n##### 31. vers\r\nAmikor a bölcs ember többé nem látja a különbségeket, melyek  \r\na különféle anyagi testeknek tudhatók be, akkor eljut a  \r\nBrahman-felfogáshoz, s így meglátja, hogy az élőlények  \r\nmindenhová elterjednek.\r\n\r\n##### 32. vers\r\nAz örökkévalóság látomásával rendelkezők tudják, hogy a  \r\nlélek transzcendentális, örökké létező, s túl van a  \r\ntermészet kötőerőin. Óh, Kunti fia, a lélek nem cselekszik  \r\nsoha, és nem is kötődik, habár kapcsolatban áll az anyagi  \r\ntesttel.\r\n\r\n##### 33. vers\r\nFinom fizikai természetéből adódóan az éter nem keveredik  \r\nsemmivel, bár mindent áthat. Hasonlóan, a lélek sem vegyül a  \r\ntesttel, bár abban foglal helyet.\r\n\r\n##### 34. vers\r\nÓh, Bharata fia, ahogy a Nap egyedül beragyogja ezt az egész  \r\nbolygórendszert, úgy világítja meg belülről a lélek az egész  \r\ntestet a tudat sugaraival.\r\n\r\n##### 35. vers\r\nAki tudatosan látja a különbséget a tettek mezeje és annak  \r\ntulajdonosa között, s képes megérteni a felszabadulás  \r\nfolyamatát az anyagi kötelékek alól, az szintén eléri a  \r\nLegfelsőbbet.\r\n\r\n\r\n\r\n### Tizennegyedik fejezet\r\n#### Az anyagi természet három kötőereje\r\n\r\n##### 1. vers\r\nA Magasztos Úr szólt:  \r\nIsmét kinyilvánítom neked ezt a legfelsőbb bölcsességet, a  \r\ntudományok legkiválóbbját, melyet megismervén minden bölcs  \r\nelérte a legmagasabb tökéletességet.\r\n\r\n##### 2. vers\r\nE tudásban biztos menedéket találván az ember elérheti a  \r\ntranszcendentális természetet, amely az Én természetemhez  \r\nhasonló. Így nem születik meg az újabb teremtéskor, s az  \r\nanyagi világ megsemmisülése sem fogja nyugtalanítani.\r\n\r\n##### 3. vers\r\nÓh, Bharata fia, a Brahmanként ismert teljes anyagállomány  \r\naz anyaméh, amit Én termékenyítek meg, így adván lehetőséget  \r\naz élőlénynek a születésre.\r\n\r\n##### 4. vers\r\nÓh, Kunti fia, tudni kell, hogy minden faj születés által  \r\njöhet létre, s Én vagyok a magot adó Atya.\r\n\r\n##### 5. vers\r\nÓh, Erőskarú, az anyagi természet három kötőerőből áll:  \r\njóság, szenvedély és tudatlanság. Az élőlény alárendeltjévé  \r\nválik e kötőerőknek, mihelyt kapcsolatba kerül az anyagi  \r\ntermészettel.\r\n\r\n##### 6. vers\r\nÓh, Bűntelen, mivel tisztább a többinél, a jóság minősége  \r\nragyogó, és megszabadítja az embert a bűnös cselekedetek  \r\nvisszahatásaitól. A jóságban élők tudást fejlesztenek ki, de  \r\nez és a boldogság fogalma megköti őket.\r\n\r\n##### 7. vers\r\nÓh, Kunti fia, tudd meg, hogy a szenvedély minősége a vég  \r\nnélküli vágyból és kéjből születik, ezért az anyagi,  \r\ngyümölcsöző tettekhez köti az embert.\r\n\r\n##### 8. vers\r\nÓh, Bharata fia, tudd meg hát, hogy a tudatlanság okozza az  \r\nélőlények illúzióját. E kötőerőnek elmezavar, tunyaság és  \r\nalvás az eredménye - így ejti rabul a feltételekhez kötött  \r\nélőlényeket.\r\n\r\n##### 9. vers\r\nA jóság kötőereje a boldogsághoz, a szenvedély a tett  \r\ngyümölcseihez, a tudatlanság pedig az elmezavarhoz láncolja  \r\naz embert.\r\n\r\n##### 10. vers\r\nÓh, Bharata, néha a szenvedély kerül túlsúlyba, elnyomván a  \r\njóság minőségét, néha a jóság győzi le a szenvedélyt, máskor  \r\npedig a tudatlanság uralkodik a jóság és a szenvedély  \r\nkötőerői felett. Ily módon mindig küzdelem folyik az  \r\nelsőbbségért.\r\n\r\n##### 11. vers\r\nA jóság kötőereje akkor tapasztalható, amikor a test minden  \r\nkapuját tudás ragyogja be.\r\n\r\n##### 12. vers\r\nÓh, Bharaták vezére, ha a szenvedély minősége van  \r\nnövekvőben, akkor erős ragaszkodás, féktelen vágy, bujaság  \r\nés intenzív törekvés jelentkezik.\r\n\r\n##### 13. vers\r\nÓh, Kuruk öröme, a tudatlanság gyarapodásával elmezavar,  \r\nillúzió, tétlenség és sötétség nyilvánul meg.\r\n\r\n##### 14. vers\r\nHa valaki a jóság kötőerejében hal meg, akkor a tisztább  \r\nfelsőbb bolygókra jut.\r\n\r\n##### 15. vers\r\nA szenvedély minőségében távozó a munka gyümölcséért  \r\ndolgozók között fog megszületni, aki pedig a tudatlanság  \r\nkötőerejében hal meg, az az állatok világában születik újra.\r\n\r\n##### 16. vers\r\nA jóság kötőerejében cselekedvén megtisztul az ember. A  \r\nszenvedély minőségében végzett munka szenvedést, a  \r\ntudatlanságban végrehajtott tett pedig ostobaságot  \r\neredményez.\r\n\r\n##### 17. vers\r\nA jóság kötőerejéből igazi tudás keletkezik, a  \r\nszenvedélyéből kapzsiság és fájdalom, a tudatlanságéból  \r\nostobaság, elmezavar és illúzió.\r\n\r\n##### 18. vers\r\nA jóság minőségében élők fokozatosan felfelé, a felsőbb  \r\nbolygók irányába haladnak. Akiket a szenvedély köteléke  \r\njellemez, azok a földi bolygókon élnek, a tudatlanság rabjai  \r\npedig a pokoli világokba jutnak.\r\n\r\n##### 19. vers\r\nLelki természetemet akkor értheted majd meg, amikor az  \r\nösszes tettben csak az anyagi természet kötőerőinek  \r\nműködését látod, s azt, hogy a Legfelsőbb Úr e kötőerők  \r\nfölött áll.\r\n\r\n##### 20. vers\r\nHa a megtestesült lény képes túljutni e három kötőerőn,  \r\nakkor megszabadulhat a születéstől, haláltól, öregségtől és  \r\na velük járó fájdalmaktól, s élvezheti a lelki élet  \r\nnektárját még ebben az életben.\r\n\r\n##### 21. vers\r\nArjuna kérdezett:  \r\nÓh, kedves Uram, milyen jelekről ismerhetjük fel azt, aki a  \r\nhárom kötőerő felett áll? Miképpen viselkedik az ilyen  \r\nszemély, s hogyan jut túl az anyagi természet kötőerőin?\r\n\r\n##### 22-25. vers\r\nA Magasztos Úr így válaszolt:  \r\nÓh, Pandava, az olyan emberről mondják azt, hogy túljutott  \r\naz anyagi természet kötőerőinek hatáskörén, aki nem gyűlöli  \r\na jelenlevő ragyogást, ragaszkodást, s illúziót, de nem is  \r\nvágyik utánuk, ha nincsenek jelen; semleges, mert túl van a  \r\nkötőerőkön; mindig rendíthetetlen marad, mert tudja, hogy  \r\ncsupán a kötőerők működnek; ugyanúgy tekint az örömre és a  \r\nfájdalomra; egyenlőnek látja a földgöröngyöt, a kődarabot és  \r\naz aranyrögöt; bölcsen egynek véli a dicséretet és a  \r\nbírálatot; változatlan a becsben és a becstelenségben  \r\negyaránt; a barátot is és az ellenséget is ugyanúgy kezeli,  \r\nés felhagyott minden gyümölcsöző próbálkozással.\r\n\r\n##### 26. vers\r\nAki teljesen az odaadó szolgálattal foglalja le magát, és  \r\nnem esik vissza semmilyen körülmények között, az egyszeriben  \r\ntúllép az anyagi természet kötőerőin, s így elér a Brahman  \r\nsíkjára.\r\n\r\n##### 27. vers\r\nÉn vagyok a hajléka a személytelen Brahmannak, amely  \r\nhalhatatlan, elpusztíthatatlan, örök, és aminek a végső  \r\nboldogság az igazi természete.\r\n\r\n\r\n\r\n### Tizenötödik fejezet\r\n#### A Legfelsőbb Úrról szóló yoga\r\n\r\n##### 1. vers\r\nSzólt a Magasztos Úr:  \r\nVan egy banjanfa, amelynek gyökerei felfelé, ágai pedig  \r\nlefelé nőnek, s melynek védikus himnuszok a levelei. Aki  \r\nismeri ezt a fát, az ismeri a Vedákat.\r\n\r\n##### 2. vers\r\nE faágak le és fel egyaránt nőnek, s az anyagi természet  \r\nhárom kötőereje táplálja őket. Rügyei az érzékek tárgyai.  \r\nVannak olyan gyökerei is, melyek lefelé nőnek, s ezek az  \r\nemberi társadalom gyümölcsöző cselekedeteihez kötődnek.\r\n\r\n##### 3-4. vers\r\nEbben a világban lehetetlen meglátni e fa igazi formáját.  \r\nSenki sem tudja, hol kezdődik és hol végződik, vagy hol van  \r\naz alapja. De nagy elszántsággal, az elkülönülés fegyverével  \r\nle kell dönteni. Azután fel kell kutatni azt a helyet, ahova  \r\negyszer eljutván soha többé nem kell visszatérni, s ott meg  \r\nkell hódolni az Istenség Legfelsőbb Személyisége előtt, aki  \r\nmindennek a kezdete, s akiben időtlen idők óta jelen van  \r\nminden.\r\n\r\n##### 5. vers\r\nAki mentes az illúziótól, az áltekintélytől és a hamis  \r\ntársulástól, megértette az örökkévalót, és felhagyott minden  \r\nanyagi vággyal, megszabadult a boldogság és az aggodalom  \r\nkettősségétől, s tudja, miképpen kell meghódolnia a  \r\nLegfelsőbb Személy előtt - az eléri azt az örök birodalmat.\r\n\r\n##### 6. vers\r\nAz Én legfelsőbb hajlékomat nem Nap, Hold, vagy  \r\nelektromosság ragyogja be. És legyen az bárki, ha egyszer  \r\neljut oda, többé már nem tér vissza az anyagi világba.\r\n\r\n##### 7. vers\r\nEbben a feltételekhez kötött világban az élőlények az Én  \r\nörökkévaló, parányi részeim. Feltételekhez kötött létük  \r\nmiatt nagyon keményen küzdenek a hat érzékszervvel, melyhez  \r\naz elme is hozzátartozik.\r\n\r\n##### 8. vers\r\nAz anyagi világban az élőlény különböző életfelfogásait úgy  \r\nviszi egyik testből a másikba, mint ahogyan a szél szállítja  \r\naz illatot egyik helyről a másikra.\r\n\r\n##### 9. vers\r\nÍgy az élőlény egy újabb durva-fizikai testet kap, bizonyos  \r\nfajta füllel, nyelvvel, orral és érintőszervvel, melyek az  \r\nelme körül csoportosulnak. Ily módon élvezi az érzékek  \r\ntárgyainak egy bizonyos csoportját.\r\n\r\n##### 10. vers\r\nAz ostoba nem tudja megérteni, miképpen képes az élőlény  \r\nelhagyni testét, s azt sem, miféle testből merít örömet az  \r\nanyagi természet kötőerőinek varázsa alatt. De aki a tudás  \r\nszemével néz, az látja mindezt.\r\n\r\n##### 11. vers\r\nA törekvő transzcendentalista, aki az önmegvalósításnak él,  \r\nvilágosan látja mindezt. De az önmegvalósítás folyamatát  \r\nmellőző nem képes erre, bármennyire próbálkozzék is.\r\n\r\n##### 12. vers\r\nTudd meg, hogy a világ sötétségét szétoszlató Nap ragyogása,  \r\na Holdnak sugárzása, tűznek fényessége is mind Tőlem árad.\r\n\r\n##### 13. vers\r\nBehatolok minden bolygóba, s az Én energiám tartja őket  \r\npályájukon. Holddá válva Én látom el a zöldségeket az élet  \r\nízes levével.\r\n\r\n##### 14. vers\r\nÉn vagyok az emésztés tüze minden testben, és Én vagyok a  \r\nki- és bemenő életlevegő is, mely által a négyféle étel  \r\nmegemésztődik.\r\n\r\n##### 15. vers\r\nÉn minden szívben ott lakozom. Tőlem jön az emlékezet, a  \r\ntudás és a feledékenység. Én vagyok az, akit az összes Veda  \r\nközül ismerni kell, hiszen Én vagyok a Vedanta szerkesztője  \r\nés a Vedák ismerője.\r\n\r\n##### 16. vers\r\nKétféle lény létezik: a gyarló és a tévedhetetlen. Az anyagi  \r\nvilágban minden lény gyarló, a lelki világban pedig mindenki  \r\ntévedhetetlen.\r\n\r\n##### 17. vers\r\nE kettőn kívül létezik a legnagyobb élő személyiség, Maga az  \r\nÚr, aki behatolt a három világba, és fenntartja azokat.\r\n\r\n##### 18. vers\r\nMiután Én transzcendentális vagyok, túl a gyarlón és a  \r\ncsalhatatlanon, s mert Én vagyok a leghatalmasabb, ezért a  \r\nLegfelsőbb Személyként magasztalnak Engem a Vedák és a  \r\nvilág.\r\n\r\n##### 19. vers\r\nÓh, Bharata fia, legyen az bárki, mindentudóként kell  \r\nismerni, ha kétség nélkül tudja Rólam, hogy Én vagyok az  \r\nIstenség Legfelsőbb Személyisége, s ezért teljesen  \r\nlefoglalja magát az odaadó szolgálattal.\r\n\r\n##### 20. vers\r\nÓh, Bűntelen, amit most feltártam előtted, az a Védikus  \r\nÍrások legmeghittebb része. Bárki is legyen, ha megérti ezt,  \r\nbölccsé válik, és törekvését tökéletesség fogja koronázni.\r\n\r\n\r\n\r\n### Tizenhatodik fejezet\r\n#### Az isteni és démoni természet\r\n\r\n##### 1-3. vers\r\nA Magasztos Úr szólott:  \r\nFélelemnélküliség, léttisztítás, a lelki tudás művelése,  \r\nadományozás, önszabályozás, áldozatok végrehajtása, a Vedák  \r\ntanulmányozása, vezeklés, egyszerűség, erőszak nélküliség,  \r\nigazmondás, mentesség a haragtól, lemondás, békesség,  \r\nidegenkedés a hibakereséstől, könyörületesség, mentesség a  \r\nkapzsiságtól, kedvesség, szerénység, rendíthetetlen  \r\nelszántság, életerő, megbocsátás, kitartás, tisztaság,  \r\nvalamint mentesség az irigységtől és a becsvágytól - óh,  \r\nBharata fia, ezek a transzcendentális tulajdonságok az  \r\nisteni természettel megáldott ember jellemzői.\r\n\r\n##### 4. vers\r\nÓh, Partha, büszkeség, dölyf, beképzeltség, düh, durvaság és  \r\ntudatlanság tartozik a démoni természethez.\r\n\r\n##### 5. vers\r\nA transzcendentális tulajdonságok elősegítik a  \r\nfelszabadulást, míg a démoniak kötöttséget eredményeznek. Ne  \r\naggódj, óh, Pandava, mert te isteni jellemmel születtél!\r\n\r\n##### 6. vers\r\nÓh, Prtha fia, kétféle teremtett lény van ebben a világban:  \r\naz egyiket isteninek, a másikat démoninak hívják. Az isteni  \r\ntulajdonságokról már bővebben szóltam. Hallj most Tőlem a  \r\ndémoniról is!\r\n\r\n##### 7. vers\r\nA démoni emberek nem tudják, mi a helyes és mi a helytelen  \r\ncselekvés. Sem tisztaság, sem helyes viselkedés, sem pedig  \r\nigazlelkűség nem található bennük.\r\n\r\n##### 8. vers\r\nAzt mondják, hogy ez a világ irreális, s nincsen alapja, sem  \r\nirányító Istene. Szerintük a nemi vágy hozta létre, semmi  \r\nmás.\r\n\r\n##### 9. vers\r\nAz efféle végkövetkeztetéseket követve, az énüket vesztett,  \r\nértelmetlen, démoni emberek kedvezőtlen, szörnyű tettekbe  \r\nfognak, hogy romba döntsék a világot.\r\n\r\n##### 10. vers\r\nA kielégíthetetlen kéjnél, a gőgnél és hamis tekintélynél  \r\nkeresnek menedéket, a múlandó vonzza őket, s ily módon az  \r\nillúzió hatása alatt mindig tisztátlan munkára tesznek  \r\nfogadalmat.\r\n\r\n##### 11-12. vers\r\nHiszik, hogy az élet végéig tartó érzékkielégítés az emberi  \r\ncivilizáció legfontosabb szüksége, ezért aggodalmuk nem  \r\nismer határt. Sok-sok ezer vágy, kéj és düh köti őket, s az  \r\nérzékek kielégítéséhez szükséges pénzt illegális eszközökkel  \r\nszerzik meg.\r\n\r\n##### 13-15. vers\r\nA démoni ember így gondolkodik: \"Milyen nagy vagyonnal  \r\nrendelkezem! A terveim szerint ez még egyre gyarapodni fog.  \r\nMind az enyém most, de a jövőben még több lesz... Volt egy  \r\nellenségem, de már megöltem. Előbb-utóbb a többivel is  \r\nelbánok majd... Én vagyok mindennek az ura, mindennek az  \r\nélvezője, tökéletes, hatalmas és boldog. Én vagyok a  \r\nleggazdagabb, és arisztokratikus családból származom. Nincs  \r\nnálam hatalmasabb és boldogabb... Áldozatokat hajtok majd  \r\nvégre, valamennyit adományozni is fogok, így élvezem majd az  \r\néletet.\" Ily módon téveszti meg a démont a tudatlanság.\r\n\r\n##### 16. vers\r\nA számtalan aggodalomtól megzavarodva, a káprázatok  \r\nszövevényébe keveredve, erősen kötődnek az érzéki örömökhöz,  \r\nés ocsmány pokolba csúsznak.\r\n\r\n##### 17. vers\r\nÖnelégültek, örökké szemtelenek, s a vagyontól és a hamis  \r\ntekintélytől megmámorosodván néha áldozatokat hajtanak  \r\nvégre, de csak névleg, mellőzvén az Írások minden előírását  \r\nés szabályát.\r\n\r\n##### 18. vers\r\nA démonok a hamis egonál, a hatalomnál, dölyfnél, bujaságnál  \r\nés dühnél keresnek menedéket, gyalázzák az igazi vallást, és  \r\nirigyek lesznek az Istenség Legfelsőbb Személyiségére, aki  \r\nnemcsak mások testében, de az övékében is ott lakozik.\r\n\r\n##### 19. vers\r\nAz anyagi lét óceánjába, a különféle démoni fajok méhébe  \r\ndobom a gyűlölködőket és gonoszokat, akik az emberiség alját  \r\nképezik.\r\n\r\n##### 20. vers\r\nÓh, Kunti fia, ezek a balgák ismételten démoni fajokban  \r\nfognak megszületni, Engem sohasem érhetnek el. Fokozatosan a  \r\nlét legförtelmesebb fajtájába süllyednek.\r\n\r\n##### 21. vers\r\nHárom kapu vezet a pokolba: kéj, düh és kapzsiság. Minden  \r\njózan embernek meg kell válnia tőlük, mert a lélek  \r\ndegradálásához vezetnek.\r\n\r\n##### 22. vers\r\nÓh, Kaunteya, aki kikerülte a tudatlanság e három kapuját,  \r\naz olyan tettekbe fog, melyek elősegítik az önmegvalósítást.  \r\nIly módon fokozatosan eléri a legvégső célt.\r\n\r\n##### 23. vers\r\nDe aki félredobja az Írások szabályozó parancsait, és a  \r\nkéjtől indítva a saját szeszélyeire hallgatva cselekszik, az  \r\nsem a tökéletességet, sem a boldogságot, sem pedig a  \r\nlegvégső célt nem éri el.\r\n\r\n##### 24. vers\r\nAz Írások irányadásából kell megérteni, hogy mi a kötelesség  \r\nés mi nem. Miután az ember megismerte e szabályokat,  \r\ncselekedjék úgy, hogy fokozatosan fejlődhessék általuk.\r\n\r\n\r\n\r\n### Tizenhetedik fejezet\r\n#### A háromféle hit\r\n\r\n##### 1. vers\r\nArjuna kérdezett:  \r\nÓh, Krsna, mi a helyzet azokkal, akik nem követik az Írások  \r\nelveit, hanem a saját elképzeléseik szerint imádnak? Melyik  \r\nkötőerőben vannak ők; a jóságéban, a szenvedélyében vagy a  \r\ntudatlanságéban?\r\n\r\n##### 2. vers\r\nA Legfelsőbb Úr szólott:  \r\nA hit háromféle lehet: jó, szenvedélyes és tudatlan, attól  \r\nfüggően, hogy a megtestesült lélekre melyik kötőerő  \r\njellemző. Hallj hát most ezekről!\r\n\r\n##### 3. vers\r\nAz ember egy bizonyos fajta hitet fejleszt ki, amelyik  \r\nmegegyezik azzal a kötőerővel, amelynek a hatása alatt áll.  \r\nÚgy mondják: amilyen az élőlényre jellemző kötőerő, olyan a  \r\nhite is.\r\n\r\n##### 4. vers\r\nA jóság kötőerejében élők a félisteneket, a szenvedélyben  \r\nlevők a démonokat, a tudatlanság kötelékének rabjai pedig a  \r\nszellemeket és a hasonló lényeket imádják.\r\n\r\n##### 5-6. vers\r\nTudd meg, hogy akik büszkeségből, önzésből, bujaságból és  \r\nragaszkodásból olyan szigorú vezeklésbe és  \r\nönmegtartóztatásba fognak, melyet az Írások nem ajánlanak,  \r\nakiket a szenvedély hajt, és sanyargatják testszerveiket,  \r\nvalamint a testen belül lakozó Felsőlelket, azokat  \r\ndémonokként ismerik.\r\n\r\n##### 7. vers\r\nAz étel, amiből mindenki részesül, szintén háromféle, az  \r\nanyagi természet kötőerői szerint. Ugyanez vonatkozik az  \r\náldozásra, vezeklésre és adományozásra is. Most elmondom  \r\nmegkülönböztetésüket, figyelj jól!\r\n\r\n##### 8-10. vers\r\nA jóság minőségében levő étel meghosszabbítja az  \r\nélettartamot, megtisztítja az ember létét, erőt, egészséget,  \r\nboldogságot és elégedettséget ad. Az ilyen tápláló étel  \r\nédes, lédús, zsíros és ízes. A túl keserű, túlságosan  \r\nsavanyú, sós, csípős, száraz és égető ételt a szenvedély  \r\nkötőerejében levők kedvelik. Az ilyen étel fájdalmat,  \r\nkedvetlenséget és betegséget okoz. A tudatlanság minőségében  \r\nélők a fogyasztás előtt három óránál tovább főzött, ízetlen,  \r\nállott, bűzös, rothadó és tisztátlan ételt szeretik.\r\n\r\n##### 11. vers\r\nAz áldozatok közül az van a jóság minőségében, amelyet a  \r\nszilárd kötelességtudat és az Írások szabályai szerint  \r\nhajtanak végre, anélkül, hogy ennek fejében valami jutalomra  \r\nvágynának.\r\n\r\n##### 12. vers\r\nÓh, Bharaták legjobbja, a szenvedély kötőereje jellemzi azt  \r\naz áldozatot, melyet valamilyen anyagi célból, haszonlesően  \r\nés kérkedően hajtanak végre.\r\n\r\n##### 13. vers\r\nA tudatlanság kötőerejében lévőnek kell tekinteni az Írások  \r\nparancsaival ellenszegülő áldozatot, amelyikben nem osztanak  \r\nlelki ételt, nem zengenek himnuszokat, nem jutalmazzák meg a  \r\npapokat, és amelyik hit nélküli.\r\n\r\n##### 14. vers\r\nA test fegyelmezése a Legfelsőbb Úr, a brahmanák, a lelki  \r\ntanítómester, valamint az olyan feljebbvalók, mint a szülők  \r\nimádatából áll. A tisztaság, egyszerűség, cölibátus és  \r\nerőszak nélküliség is ide sorolható.\r\n\r\n##### 15. vers\r\nA beszéd fegyelmezése abból áll, hogy az ember igazmondó,  \r\njót akaróan, kedvesen, másokat nem sértve szól, és a Vedákat  \r\nrendszeresen idézi.\r\n\r\n##### 16. vers\r\nAz elme fegyelmezését pedig a lelki nyugalom, egyszerűség,  \r\nhiggadtság és a gondolatok tisztasága alkotja.\r\n\r\n##### 17. vers\r\nA fegyelmezettség e három fajtája a jóság természetéhez  \r\ntartozik, és az olyan emberek gyakorolják, akiknek nem az  \r\nanyagi haszon a céljuk, hanem a Legfelsőbb kielégítése.\r\n\r\n##### 18. vers\r\nA hivalkodó vezeklés és önszigor a szenvedély kötőerejéhez  \r\ntartozik, csapongó és ideiglenes, s azért végzik, hogy  \r\ntiszteletet, megbecsülést és magasztalást szerezzenek.\r\n\r\n##### 19. vers\r\nAz olyan vezeklésről és önszigorról, melyet ostobán,  \r\nállhatatos önkínzással gyakorolnak, vagy mások  \r\nmegsebesítésével, esetleg megsemmisítésével jár, azt  \r\nmondják, hogy a tudatlanság kötőerejében van.\r\n\r\n##### 20. vers\r\nA kötelességből, helyes időben és megfelelő helyen, érdemes  \r\nszemélynek adott ajándékot, amely mentes az  \r\nellenszolgáltatás reményétől, a jóság minőségében végzett  \r\nadományozásnak kell tekinteni.\r\n\r\n##### 21. vers\r\nDe a viszonzás reményében, gyümölcsöző eredményekre vágyva,  \r\nvagy kelletlenül végzett adományozásról azt mondják, hogy a  \r\nszenvedély kötőerejébe tartozik.\r\n\r\n##### 22. vers\r\nA nem megfelelő időben és rossz helyen, méltatlan  \r\nszemélyeknek, tisztelet nélkül, megvetéssel történő  \r\nadományozás a tudatlanság kötőerejében van.\r\n\r\n##### 23. vers\r\nOm, tat, sat: e három szót a teremtés kezdete óta a  \r\nLegfelsőbb Abszolút Igazság (Brahman) megjelölésére  \r\nhasználják. A brahmanák a védikus himnuszok zengése közben,  \r\naz áldozások alatt, a Legfelsőbb megörvendeztetése végett  \r\nejtik ki e szavakat.\r\n\r\n##### 24. vers\r\nEzért a transzcendentalisták a Legfelsőbb elérése érdekében  \r\nmindig az om szóval kezdik az áldozatokat, adományozásokat  \r\nés vezekléseket.\r\n\r\n##### 25. vers\r\nAz áldozatot, önfegyelmezést és adományozást önérdek nélkül,  \r\na tat szóval kell végrehajtani. E transzcendentális  \r\ntetteknek az anyagi kötelékekből való kiszabadulás a céljuk.\r\n\r\n##### 26-27. vers\r\nAz odaadó szolgálat tárgya az Abszolút Igazság, amit a sat  \r\nszó jelöl. Óh, Partha, ezeket az áldozásokat, vezekléseket  \r\nés adományozásokat a Legfelsőbb Személy örömére végzik, hűen  \r\naz abszolút természethez.\r\n\r\n##### 28. vers\r\nDe ideiglenesek az olyan áldozatok, vezeklések és  \r\nadományozások, melyeket a Legfelsőbben való hit nélkül  \r\nvégeznek, óh, Prtha fia, függetlenül attól, hogy milyen  \r\nrituálék kísérték őket. Ezeket asatnak hívják, s nem érnek  \r\nsemmit, sem ebben, sem a következő életben.\r\n\r\n\r\n\r\n### Tizennyolcadik fejezet\r\n#### Végkövetkeztetés - a tökéletes lemondás\r\n\r\n##### 1. vers\r\nArjuna szólt:  \r\nÓh, Hrsikesa, óh, Kesi démon legyőzője, szeretném megérteni  \r\na lemondás (tyaga) és a lemondott életrend (sannyasa)  \r\ncélját.\r\n\r\n##### 2. vers\r\nA Legfelsőbb Úr szólott:  \r\nA tapasztalt bölcsek az összes tett eredményének feladását  \r\nhívják tyagának, s azt az állapotot, vagyis a vágyakkal  \r\nvégzett tettektől való elállást nevezik sannyasának.\r\n\r\n##### 3. vers\r\nNémely tanult ember úgy véli, hogy mindenfajta gyümölcsöző  \r\ntett rossz, ezért fel kell hagyni velük, míg más bölcsek azt  \r\nállítják, hogy az áldozat, adományozás és önszigor tetteiről  \r\nsohasem szabad lemondani.\r\n\r\n##### 4. vers\r\nÓh, Bharaták legkiválóbbja, hallj most Tőlem a lemondásról!  \r\nÓh, Tigris-az-emberek-között, háromféle lemondásról tesznek  \r\nemlítést az Írások.\r\n\r\n##### 5. vers\r\nAz áldozás, adományozás és önfegyelmezés tetteit nem szabad  \r\nfeladni, sőt ezeket mindig végre kell hajtani. Tény, hogy  \r\nmindhárom tisztítóan hat még a nagy lelkekre is.\r\n\r\n##### 6. vers\r\nÓh, Partha, mindezt kötelességérzetből, és a haszonlesés  \r\nleghalványabb óhaja nélkül kell végrehajtani. Ez az Én  \r\nhatározott véleményem.\r\n\r\n##### 7. vers\r\nAz előírt kötelességeket sohasem szabad feladni. Ha valaki  \r\naz illúziótól megtévesztve mégis megválik tőlük, akkor  \r\nlemondását a tudatlanság kötőerejébe sorolják.\r\n\r\n##### 8. vers\r\nAki félelemből, vagy mert fáradságosak, feladja az előírt  \r\nkötelességeit, az a szenvedély kötelékében van. Így sohasem  \r\nlehet elérni a lemondás eredményét.\r\n\r\n##### 9. vers\r\nÓh, Arjuna, aki csak azért hajtja végre az előírt  \r\nkötelességét, mert annak így kell lennie, és felhagy a tett  \r\ngyümölcseihez való ragaszkodással, annak lemondása a jóság  \r\nminőségébe tartozik.\r\n\r\n##### 10. vers\r\nA jóságban élők nem utálják a kedvezőtlen munkát, de nem is  \r\nragaszkodnak a kedvezőhöz, okos emberek, s nincsenek  \r\nkétségeik a munkát illetően.\r\n\r\n##### 11. vers\r\nA megtestesült lélek valójában képtelen minden tettől  \r\nmegválni. Ezért mondják, hogy az igazi lemondás az, ha  \r\nvalaki a tettei gyümölcséről mond le.\r\n\r\n##### 12. vers\r\nAki nem lemondó, annak tettei háromféle gyümölcsöt teremnek  \r\na halál után: kedvezőt, kedvezőtlent és vegyeset. Ez viszont  \r\nsohasem vonatkozik a lemondott rendben élőkre.\r\n\r\n##### 13-14. vers\r\nÓh, erőskarú Arjuna, hallj most Tőlem az öt tényezőről, az  \r\nösszes tett teljesítésének elősegítőjéről! A sankhya  \r\nfilozófia szerint ezek az alábbiak: a tett színhelye, a  \r\nvégrehajtó, az érzékek, a törekvés és végül a Felsőlélek.\r\n\r\n##### 15. vers\r\nEz az öt tényező okoz minden jó vagy rossz tettet, amit az  \r\nember a testével, elméjével és beszédével végrehajt.\r\n\r\n##### 16. vers\r\nEzért, aki figyelmen kívül hagyja ezt az öt tényezőt, s az  \r\nénjét hiszi egyedüli cselekvőnek, az nem látja a dolgokat  \r\nazok valójában, így érthető módon egyáltalán nem okos.\r\n\r\n##### 17. vers\r\nAkit nem a hamis ego ösztönöz, és értelme mentes az anyagi  \r\nkötelékektől, azt tettei nem kötik, s nem is gyilkos ő, még  \r\nha embereket is öl e világban.\r\n\r\n##### 18. vers\r\nA tudás, a tudás tárgya és a tudó a tett három ösztönző  \r\ntényezője, az érzékek, a munka és a cselekvő pedig a tett  \r\nháromrétegű alapját képezik.\r\n\r\n##### 19. vers\r\nAz anyagi természet három kötőerejével párhuzamosan  \r\nháromféle a tudás, a tett és a cselekvő is. Íme, halld ezt  \r\nis!\r\n\r\n##### 20. vers\r\nA jóság minőségébe az a tudás tartozik, ami által az ember  \r\nminden létben az egy és örökkévaló lelki természetet látja,  \r\na fel nem oszthatót a felosztottban.\r\n\r\n##### 21. vers\r\nA szenvedély kötőerejébe az a tudás tartozik, ami által a  \r\nkülönböző testek szerint lát különféle élőlényeket az ember.\r\n\r\n##### 22. vers\r\nAz igazságról mit sem tudó, csekély, realitás és ok nélküli  \r\nismeretről - amely által úgy vonzódik az ember egy bizonyos  \r\nfajta munkához, mint az egyetlenhez - azt mondják, hogy a  \r\ntudatlanság kötőerejébe tartozik.\r\n\r\n##### 23. vers\r\nA kötelesség szerinti tettet, amit az eredmények  \r\ngyümölcséről lemondott ember kötődés, vonzódás vagy gyűlölet  \r\nnélkül hajt végre, a jóság kötőerejébe sorolják.\r\n\r\n##### 24. vers\r\nViszont, amit nagy erőlködéssel végez a vágyait kielégíteni  \r\nóhajtó, s ami a hamis egoból származik, azt a szenvedély  \r\nkötőerejébe sorolják.\r\n\r\n##### 25. vers\r\nA tudatlanságban és illúzióban végrehajtott, a jövőbeli  \r\nkötöttséget és a következményeket figyelmen kívül hagyó, a  \r\nmások számára ártalmas, célszerűtlen tettről pedig azt  \r\nmondják, hogy a tudatlanság kötőereje jellemzi.\r\n\r\n##### 26. vers\r\nAz anyagi ragaszkodástól és a hamis egotól megszabadult,  \r\nlelkes, határozott, a sikerrel és kudarccal szemben egyaránt  \r\nközömbös cselekvő a jóság kötőerejébe tartozik.\r\n\r\n##### 27. vers\r\nA munkája gyümölcséhez ragaszkodó, azt szenvedélyesen  \r\nélvezni akaró, kapzsi, irigy, tisztátlan, az örömtől és  \r\nbánattól befolyásolt cselekvő a szenvedély kötőerejében van.\r\n\r\n##### 28. vers\r\nAz a munkás pedig, aki mindig az Írások parancsaival  \r\nellenkező munkát végez, materialista, önfejű, csaló, lusta,  \r\nállandóan mogorva, halogató és nagyon ért mások  \r\nmegsértéséhez - a tudatlanság kötőerejébe tartozik.\r\n\r\n##### 29. vers\r\nÓh, Dhananjaya, figyelj, amint részletesen leírom neked az  \r\nanyagi természet kötőerői szerinti háromféle értelmet és  \r\nhatározottságot.\r\n\r\n##### 30. vers\r\nÓh, Partha, az illúzió és sötétség varázsa alatt a  \r\nvallástalanságot vallásnak, a vallást vallástalanságnak  \r\nvélő, mindig rossz irányba törekvő értelem a tudatlanság  \r\nkötőerejébe tartozik.\r\n\r\n##### 31. vers\r\nAz a tökéletlen értelem, amely nem tud különbséget tenni a  \r\nvallásos és az ateista élet, valamint a végrehajtandó és az  \r\nelkerülendő tettek között, a szenvedély kötőerejében van,  \r\nóh, Prtha fia.\r\n\r\n##### 32. vers\r\nÓh, Partha, az illúzió és a sötétség varázsa alatt a vallástalanságot  \r\nvallásnak, a vallást vallástalanságnak vélő, mindig rossz irányba  \r\ntörekvő értelem a tudatlanság kötőerejébe tartozik.\r\n\r\n##### 33. vers\r\nÓh, Prtha fia, az a rendületlen határozottság, amely a yoga  \r\ngyakorlása által marad szilárd, s szabályozza az elmét, az  \r\néletet és az érzékek működését, a jóság minőségében van.\r\n\r\n##### 34. vers\r\nÓh, Arjuna, az a határozottság, amely által szorosan kötődik  \r\naz ember a gyümölcsöző eredményhez a vallásban, gazdasági  \r\nfejlődésben és érzékkielégítésben, a szenvedély minőségében  \r\nvan.\r\n\r\n##### 35. vers\r\nAz az ostoba határozottság pedig, óh, Partha, amely nem  \r\nképes túljutni az álmon, félelmen, bánkódáson, mogorvaságon  \r\nés illúzión, a tudatlanság kötőerejébe tartozik.\r\n\r\n##### 36-37. vers\r\nÓh, Bharaták legkiválóbbja, kérlek, hallj most Tőlem a  \r\nháromféle örömről, amit a feltételekhez kötött lélek élvez,  \r\ns amely néha minden fájdalmának véget vet. Az eleinte  \r\nméregnek tűnő öröm, amely végül nektárédessé válik, s  \r\ngyakorlása által ráébreszti az embert az önmegvalósításra -  \r\nazt a jóság kötőereje szerint valónak nevezik.\r\n\r\n##### 38. vers\r\nAzt az örömöt, amit az ember az érzékeknek az  \r\nérzéktárgyakkal való kapcsolatából merít, s ami az elején  \r\nnektárnak, ám később méregnek tűnik, a szenvedély minőségébe  \r\nsorolják.\r\n\r\n##### 39. vers\r\nAz az öröm pedig, ami kötve és távol tartja az embert az  \r\nönmegvalósítástól, ami az elejétől a végéig illúzió, s  \r\nalvásból, tunyaságból és tévhitből születik, a tudatlanság  \r\nkötőerejében van.\r\n\r\n##### 40. vers\r\nNincsen olyan lény, sem itt, sem a felsőbb bolygók  \r\nfélistenei között, aki mentes lenne az anyagi természet  \r\nhárom kötőerejétől.\r\n\r\n##### 41. vers\r\nÓh, Ellenség fenyítője, a brahmanákat, ksatriyákat,  \r\nvaisyákat és sudrákat cselekedeteik minősége szerint, az  \r\nanyagi természet kötőerőinek megfelelően csoportosítják.\r\n\r\n##### 42. vers\r\nA brahmanák munkáját az alábbi, természetükből adódó  \r\ntulajdonságok jellemzik: nyugodtság, önfegyelmezés,  \r\ntisztaság, béketűrés, becsületesség, bölcsesség, tudás és  \r\nvallásosság.\r\n\r\n##### 43. vers\r\nHősiesség, erő, elszántság, leleményesség, bátorság a  \r\ncsatában, nagylelkűség és vezetőképesség képezi a ksatriyák  \r\nfeladatát.\r\n\r\n##### 44. vers\r\nA vaisyák természetéből adódó kötelességét földművelés,  \r\ntehenek védelme és kereskedés, a sudrákét pedig a fizikai  \r\nmunka és mások szolgálata jellemzi.\r\n\r\n##### 45. vers\r\nMindenki elérheti a tökélyt saját kötelessége  \r\nvégrehajtásával. Halld most Tőlem, miképpen lehetséges ez!\r\n\r\n##### 46. vers\r\nHa kötelessége teljesítése közben a mindent-átható Urat, az  \r\nösszes élőlény eredetét imádja az ember, akkor elérheti a  \r\ntökéletességet.\r\n\r\n##### 47. vers\r\nJobb az embernek a saját kötelességét végeznie, ha hibásan  \r\nis, mint hogy elvegye másét, és tökéletesen megcsinálja azt.  \r\nAz ember saját természetéhez igazodó, előírt kötelességeit  \r\nsohasem éri a bűnös visszahatás.\r\n\r\n##### 48. vers\r\nMint lángot a füst, úgy takar be minden igyekezetet  \r\nvalamilyen hiba. Óh, Kaunteya, ezért az embernek nem szabad  \r\nfeladnia a természetéből fakadó munkát még akkor sem, ha az  \r\nhibákkal teli.\r\n\r\n##### 49. vers\r\nAz éri el a lemondás legtökéletesebb fokát, aki fegyelmezi  \r\nérzékeit, értelmével elrugaszkodik az anyagi dolgoktól, s  \r\nfigyelmen kívül hagyja az anyagi élvezetet.\r\n\r\n##### 50. vers\r\nÓh, Kunti fia, tanuld meg Tőlem, amit most összefoglalok:  \r\nmilyen módon cselekedve érheti el valaki Brahmant, a  \r\ntökéletesség legfelsőbb szintjét.\r\n\r\n##### 51-53. vers\r\nAki az értelme által megtisztult, elméjét szilárd  \r\nhatározottsággal fegyelmezi, megvált az érzékkielégítés  \r\ntárgyaitól, mentes a ragaszkodástól és a gyűlölettől,  \r\nmagányos helyen él, keveset eszik, testét és nyelvét  \r\nfegyelmezi, mindig transzban van, lemondó, mentes a hamis  \r\negotól, az álhatalomtól, hamis büszkeségtől, kéjtől, dühtől  \r\nés birtoklásérzettől, s békés, az biztosan felemelkedik az  \r\nönmegvalósítás síkjára.\r\n\r\n##### 54. vers\r\nAki ilyenformán eljutott a transzcendentális síkra, az  \r\negyszerre megvalósítja a Legfelsőbb Brahmant. Sohasem  \r\nbánkódik, és nem is vágyik semmire, egyenlő minden  \r\nélőlénnyel szemben. Ebben az állapotban tiszta odaadó  \r\nszolgálatot ér el Énirántam.\r\n\r\n##### 55. vers\r\nA Legfelsőbb Személyt kizárólag az odaadó szolgálat által  \r\nlehet igazán megérteni, s ha valaki az ilyen odaadás által  \r\nteljesen tudatossá vált Istenről, akkor bejuthat az Ő  \r\nbirodalmába.\r\n\r\n##### 56. vers\r\nAz Én hívem, bár állandóan sokféle tettet végez, az Én  \r\nvédelmem alatt, kegyem révén eléri örökkévaló és  \r\nelpusztíthatatlan lakhelyemet.\r\n\r\n##### 57. vers\r\nMinden cselekedetedben csak Énrám bízd magad, s dolgozz  \r\nmindig az Én védelmem alatt! Légy teljesen tudatos Rólam az  \r\nilyen odaadó szolgálatban!\r\n\r\n##### 58. vers\r\nHa tudatos leszel Rólam, akkor kegyem által túl fogsz jutni  \r\na feltételekhez kötött élet minden akadályán. Azonban, ha  \r\nnem ilyen tudatban, hanem a hamis egon keresztül cselekszel  \r\n\\- nem hallván Engem -, akkor elvesztél.\r\n\r\n##### 59. vers\r\nHa nem cselekszel az utasításaim szerint, és megtagadod a  \r\nharcot, akkor tévútra térsz. Természetedből adódóan amúgy is  \r\na jövőben küzdened kell majd.\r\n\r\n##### 60. vers\r\nÓh, Kaunteya, illúziód révén ugyan most megtagadod az  \r\nutasításaim szerinti cselekvést, de saját természeted később  \r\ncsak arra kényszerít, hogy ezt a munkát végezd.\r\n\r\n##### 61. vers\r\nÓh, Arjuna, a Legfelsőbb Úr mindenki szívében jelen van. Ő  \r\nirányítja az élőlények vándorlását, akik az anyagi energia  \r\nteremtette gépezetben foglalnak helyet.\r\n\r\n##### 62. vers\r\nÓh, Bharata leszármazottja, hódolj meg Előtte teljes  \r\negészedben! Az Ő kegye által transzcendentális békéhez fogsz  \r\njutni, és eléred a legfelsőbb, örök lakhelyet.\r\n\r\n##### 63. vers\r\nÍme, kinyilatkoztattam neked a titkok titkát. Fontold meg  \r\njól, s aztán tégy úgy, ahogyan jónak látod!\r\n\r\n##### 64. vers\r\nMivel kedves barátom vagy, ezért ismét feltárom előtted a  \r\ntudás legbizalmasabb részét. Halld hát Tőlem, mert a javadat  \r\nszolgálja!\r\n\r\n##### 65. vers\r\nGondolj mindig Rám, légy az Én hívem! Imádj Engem, és ajánld  \r\ntiszteleted Előttem; így kétségtelenül el fogsz jutni  \r\nHozzám. Ezt megígérem neked, mert nagyon kedves barátom  \r\nvagy.\r\n\r\n##### 66. vers\r\nAdd fel a vallás minden változatát, s hódolj meg egyedül  \r\nÉnelőttem! Én megszabadítalak minden bűnös visszahatástól,  \r\nne félj!\r\n\r\n##### 67. vers\r\nEzt a meghitt tudást soha nem szabad ismertetni azokkal,  \r\nakik nem önfegyelmezettek, nem odaadóak, nem folytatnak  \r\nodaadó szolgálatot, vagy irigyek Rám.\r\n\r\n##### 68. vers\r\nAki ezt a legnagyobb titkot a bhaktáknak elmagyarázza,  \r\nszámára az odaadó szolgálat garantált, a végén pedig  \r\nvisszatér Hozzám.\r\n\r\n##### 69. vers\r\nNincs és nem is lesz soha nála kedvesebb szolgám.\r\n\r\n##### 70. vers\r\nKijelentem, hogy aki tanulmányozza ezt a szent párbeszédet,  \r\naz az értelmével imád Engem.\r\n\r\n##### 71. vers\r\nAki pedig hittel és irigység nélkül hallja, megszabadul a  \r\nkarma összes bűnös visszahatásától, s eljut a jámborok lakta  \r\nbolygókra.\r\n\r\n##### 72. vers\r\nÓh, Partha, teljes figyelemmel hallgattad-e ezt?  \r\nSzertefoszlott-e már illúziód és tudatlanságod, óh, bőség  \r\nmeghódítója?\r\n\r\n##### 73. vers\r\nArjuna szólt:  \r\nKedves Krsnám, óh, Csalhatatlan, tévhitem már eloszlott.  \r\nKegyed által visszanyertem emlékezetem, s most szilárd  \r\nvagyok, kételyektől mentes, készen arra, hogy utasításaid  \r\nszerint cselekedjem.\r\n\r\n##### 74. vers\r\nSanjaya szólt:  \r\nÍgy hallottam a két nagy lélek, Krsna és Arjuna párbeszédét.  \r\nE mondanivaló olyannyira csodálatos, hogy égnek áll tőle a  \r\nhajam.\r\n\r\n##### 75. vers\r\nVyasa kegyéből ezt a legtitkosabb dialógust közvetlenül a  \r\nmisztikák mesterétől, Krsnától hallottam, amint személyesen  \r\nbeszélt Arjunával.\r\n\r\n##### 76. vers\r\nÓh, király, amint ismételten visszaemlékezem Kesava és  \r\nArjuna szent párbeszédére, az öröm hullámai járnak át újra  \r\nmeg újra.\r\n\r\n##### 77. vers\r\nÓh, király, az Úr Krsna formájára emlékezve még nagyobb  \r\ncsodálat tölt el, örömöm lankadatlan!\r\n\r\n##### 78. vers\r\nBárhol is legyen Krsna, a misztikák mestere, és Arjuna, a  \r\nlegkiválóbb íjász, ott biztos a bőség, a győzelem, a  \r\nrendkívüli erő és az erény. Ez az én véleményem.\r\n\r\n---\r\n\r\n###### Nélküliség  \r\nA nyomtatott kiadásban kimaradt a \"nélküliség\" szó (az elektronikus változat szerkesztője)",
  "note": "Don't delete this file! It's used internally to help with page regeneration."
}